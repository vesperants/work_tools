<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>1719900328_78.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .indented-paragraph { margin: 10px 0 10px 30px; /* Indent for (क), (ख) lists */ line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .article-heading { font-size: 16px; font-weight: 600; margin: 30px 0 10px 0; text-align: center; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="document-title">* दक्षिण एसियाली क्षेत्रीय सहयोग</div><div class="document-subtitle">संगठनको बडापत्र</div><div class="content-paragraph">हामी बङ्गलादेश, भूटान, भारत, माल्दिभ्स, नेपाल, पाकिस्तान र श्रीलङ्काका राष्ट्राध्यक्ष तथा सरकार-प्रमुखहरू ।</div><div class="content-paragraph">१. संयुक्त राष्ट्र संघको वडापत्र तथा असंलग्नताका सिद्धान्तहरू, खासगरी सार्वभौमिक समानता, प्रादेशिक अखण्डता, राष्ट्रिय स्वतन्त्रता, शक्तिको अप्रयोग, अन्य राष्ट्रको आन्तरिक मामिलाहरूमा अहस्तक्षेप र सबै विवादहरूको शान्तिपूर्ण समाधान जस्ता गर्ने सिद्धान्तहरूको सम्मान र पूर्ण परिपालनाद्वारा यस क्षेत्रमा शान्ति, स्थिरता, मैत्री र प्रगति प्रवर्द्धन गर्ने आकांक्षा राखी,</div><div class="content-paragraph">२. पारस्परिक अन्तरनिर्भरता बढीरहेको विश्वमा, इतिहास र संस्कृतिबाट आपसमा बाधिएका सदस्य राष्ट्रहरू बीच पारस्परिक समझदारी, असल छिमेकी सम्बन्ध र सार्थक सहयोगको सम्बर्द्धन गर्नाले नै दक्षिण एसियाली क्षेत्रमा शान्ति, स्वयत्तताम सामाजिक न्याय र आर्थिक संवृद्धिका लक्ष्य सर्वोत्तम रूपमा प्राप्त हुने कुरा बोध गरी,</div><div class="content-paragraph">३. दक्षिण एसियाका जनताहरूको साझा समस्या, हित र आकांक्षा तथा उनीहरूका आ-आफ्ना राजनीतिक र आर्थिक प्रणालीहरू एवं सांस्कृतिक परम्परा अन्तर्गत संयुक्त कारवाही र प्रवर्धित सहयोगको आवश्यकताप्रति सचेत रही,</div><div class="content-paragraph">४. यस क्षेत्रका जनताको कल्याण सम्बर्द्धन गर्न र तिनीहरूको जीवनस्तर विकास गर्नका लागि दक्षिण एसियाका मुलुकहरू बीचको क्षेत्रीय सहयोग परस्पर लाभदायी, वाञ्छनीय र आवश्यक भएको कुरामा विश्वस्त रही,</div><div class="content-paragraph">५. दक्षिण एसियाका मुलुकहरू बीचको आर्थिक, सामाजिक तथा प्राविधिक सहयोगले राष्ट्रिय र सामूहिक आत्मनिर्भरतामा उल्लेखनीय योगदान पुऱ्याउने कुरामा विश्वस्त रही,</div><div class="content-paragraph">६. यस क्षेत्रका मुलुकहरू बीच विस्तारित सहयोग, सम्पर्क र आदान-प्रदानले यी मुलुकमा जनता बीच मित्रता र समझदारी अभिवृद्धि गर्नमा योगदान पुऱ्याउने कुरा महसुस गरी,</div><div class="content-paragraph">७. अगस्त २, सन् १९८३ मा यी परराष्ट्र मन्त्रीहरूद्वारा नयाँ दिल्लीमा हस्ताक्षर गरिएको घोषणापत्रको संस्माज गर्दै तथा क्षेत्रीय सहयोगमा हासिल भएको प्रगतिलाई ध्यानमा राख्दै,</div><div class="content-paragraph">८. यस्तो सहयोगलाई संस्थागत ढाँचामा विकसित गर्ने तिनीहरूको दृढताको पुनः पुष्टि गर्दै,</div><div class="content-paragraph">निम्नलिखित उद्देश्य, सिद्धान्त तथा संस्थागत एवं वित्तिय प्रवन्ध भएको "दक्षिण एसियाली क्षेत्रीय सहयोग संगठन" र नामक यसपछि "संगठन" भनी उल्लेख गरिएको एक संगठन स्थापना गर्न स्वीकार गर्दछौ :</div><div class="article-heading">धारा-१</div><div class="document-subtitle">उद्देश्य</div><div class="content-paragraph">संगठनका निम्नलिखित उद्देश्य हुनेछन् :</div><div class="indented-paragraph">(क) दक्षिण एसियाका जनताको कल्याण अभिवृद्धि गर्नु र तिनीहरूको जीवनस्तरमा सुधार गर्नु,</div><div class="indented-paragraph">(ख) यस क्षेत्रमा आर्थिक उत्थान, सामाजिक प्रगति तथा सांस्कृतिक विकासको गति बढाउनु र सबै व्यक्तिहरूलाई सम्मानपूर्वक जीवनयापन गर्ने तथा आफ्नो पूर्ण क्षमताको उपयोग गर्ने अवसर प्रदान गर्नु,</div><div class="indented-paragraph">(ग) दक्षिण एसियाका मुलुकहरू बीच सामूहिक आत्मनिर्भरता बढाउनु र सुदृढ गर्नु,</div><div class="indented-paragraph">(घ) पारस्परिक विश्वास र समझदारी बढाउन तथा एक-अर्काका समस्याहरू बुझ्नमा योगदान पुऱ्याउनु,</div><div class="indented-paragraph">(ङ) आर्थिक, सामाजिक, सांस्कृतिक, प्राविधिक तथा वैञनिक क्षेत्रहरूमा सक्रिय सहयोग र पारस्परिक सहकार्य अभिवृद्धि गर्नु,</div><div class="indented-paragraph">(च) अन्य विकासोन्मुख राष्ट्रहरुसँग सहयोग बढाउनु,</div><div class="indented-paragraph">(छ) साझा हितका विषयमा अन्तराष्ट्रिय मञ्चहरूमा आपसी सहयोग सुदृढ पार्नु, र</div><div class="indented-paragraph">(ज) समान उद्देश्य र लक्षय भएका अन्तराष्ट्रिय संगठनहरूसँग सहयोग गर्नु।</div><div class="article-heading">धारा-२</div><div class="document-subtitle">सिद्धान्तहरू</div><div class="content-paragraph">१. सङ्गठनको ढाँचा अन्तर्गतको सहयोग सार्वभौमिक समानता, प्रादेशिक अखण्डता, राजनीतिक स्वतन्त्रता, अन्य राष्ट्रको आन्तरिक मामिलाहरूमा अहस्तक्षेप र पारस्परिक लाभका सिद्धान्तहरूको सम्मानमा आधारित हुनेछ ।</div><div class="content-paragraph">२. यस्तो सहयोग द्विपक्षीय र बहुपक्षीय सहयोगको प्रतिस्थापन नभई तिनको परिपूरक हुनेछ ।</div><div class="content-paragraph">३. यस्तो सहयोग द्विपक्षीय र बहुपक्षीय दायित्वहरूसँग असङ्गत हुने छैन ।</div><div class="article-heading">धारा-३</div><div class="document-subtitle">राष्ट्राध्यक्ष तथा सरकार-प्रमुखहरूको बैठक</div><div class="content-paragraph">राष्ट्राध्यक्ष तथा सरकार-प्रमुखहरूले वर्षको एक पटक वा सदस्य-राष्ट्रहरूद्वारा आवश्यक ठानिएमा, बढी पटक बैठक गर्नेछन् ।</div><div class="article-heading">धारा-४</div><div class="document-subtitle">मन्त्री परिषद्</div><div class="content-paragraph">१. निम्नलिखित कार्यहरू गर्नका लागि सदस्य-राष्ट्रका परराष्ट्र मन्त्रिहरू रहेको एक मन्त्री परिषद्‌को स्थापना गरिनेछ :</div><div class="indented-paragraph">(क) संगठनका नीतिहरूको तर्जुमा गर्न,</div><div class="indented-paragraph">(ख) संगठन अन्तर्गत सहयोगको प्रगतिको समीक्षा गर्न,</div><div class="indented-paragraph">(ग) सहयोगका नयाँ क्षेत्रहरू बारे निर्णय लिन,</div><div class="indented-paragraph">(घ) आवश्यक ठानिए अनुसार संगठन अन्तर्गत थप संयत्र स्थापना गर्न ; र</div><div class="indented-paragraph">(ङ) संगठनको सामान्य हितका अन्य विषयहरूमा निर्णय लिन ।</div><div class="content-paragraph">२. मन्त्री परिषद्‌को बैठक वर्षमा दुई पटक बस्नेछ । सदस्य-राष्ट्रहरू बीचको सहमतिबाट परिषद्‌को असाधारण बैठक बस्न सक्नेछ ।</div><div class="article-heading">धारा-५</div><div class="document-subtitle">स्थायी समिति</div><div class="content-paragraph">१. विदेश सचिवहरू रहेको स्थायी समितिका निम्नलिखित कार्यहरू हुनेछन्ः</div><div class="indented-paragraph">(क) सहयोगको कार्यक्रमको सम्रग सुपरिवेक्षण र समन्वय गर्नु;</div><div class="indented-paragraph">(ख) आयोजना र कार्यक्रमहरू तथा तिनको वित्तिय व्यवस्थाको स्वरूप स्वीकृत गर्नु;</div><div class="indented-paragraph">(ग) सहयोगका क्षेत्रहरू बीच प्राथमिकता-क्रम निर्धारित गर्नु;</div><div class="indented-paragraph">(घ) क्षेत्रीय र बाह्य स्रोतको परिचालन गर्नु;</div><div class="indented-paragraph">(ङ) उपयुक्त अध्ययनको आधारमा सहयोगका नयाँ क्षेत्रहरू पहिल्याउनु ।</div><div class="content-paragraph">२. स्थायी समितिको बैठक आवश्यक ठानिएजति पटक बस्नेछ ।</div><div class="content-paragraph">३. स्थायी समितिले आफ्ना आवधिक प्रतिवेदनहरू मन्त्री परिषद्द्मा बुझाउनेछ र नीतिगत विषयहरूमा निर्णयका लागि आवश्यक भएमा पनि यस समक्ष पेश गर्नेछ ।</div><div class="article-heading">धारा-६</div><div class="document-subtitle">प्राविधिक समितिहरू</div><div class="content-paragraph">१. सदस्य-राष्ट्रका प्रतिनिधिहरू रहने प्राविधिक समितिहरू सहयोगका आ-आफ्ना क्षेत्रहरूमा कार्यक्रमहरूको कार्यान्वयन, समन्वय एवं सुपर्यवेक्षणका लागि जिम्मेवार हुनेछन् ।</div><div class="content-paragraph">२. प्राविधिक समितिको कार्य विवरण देहाय बमोजिम हुनेछः</div><div class="indented-paragraph">(क) स्वीकृत क्षेत्रहरूमा क्षेत्रीय सहयोगको र सम्भाव्यता र कार्य क्षेत्र निर्धारण गर्नु;</div><div class="indented-paragraph">(ख) कार्यक्रमहरूको तर्जुमा र आयोजनाहरू तैयार गर्नु;</div><div class="indented-paragraph">(ग) सहयोगको क्षेत्र अन्तर्गतका कार्यक्रमहरूको वित्तीय व्यवस्था निर्धारण गर्नु;</div><div class="indented-paragraph">(घ) लागतको बाँड-फाउँको सम्बन्धमा सिफारिशहरू तर्जुमा गर्नु;</div><div class="indented-paragraph">(ङ) सहयोगको क्षेत्र अन्तर्गतका कार्यक्रमहरूको कार्यान्वयन र समन्वय गर्नु; र</div><div class="indented-paragraph">(च) कार्यान्वयनमा भएको प्रगतिको सुपरिवेक्षण गर्नु ।</div><div class="content-paragraph">३. प्राविधिक समितिहरूले आवधिक प्रतिवेदनहरू स्थायी समिति समक्ष पेश गर्ने छन् ।</div><div class="content-paragraph">४. प्राविधिक समितिहरूको अध्यक्षता सामान्यतः प्रत्येक दुई वर्षमा वर्णानुक्रम अनुसार सदस्य-राष्ट्रहरू बीच चक्रावर्तित भइरहनेछ ।</div><div class="content-paragraph">५. आवश्यक ठानिएका प्राविधिक समितिहरूले अन्य कुराका अतिरिक्त निम्नलिखित संयन्त्र तथा कार्य-रूपहरूको प्रयोग गर्न सक्नेछन् :</div><div class="indented-paragraph">(क) राष्ट्रिय प्राविधिक संस्थाका प्रमुखहरूको बैठक;</div><div class="indented-paragraph">(ख) विशिष्ट क्षेत्रका विशेषज्ञहरूको बैठक; र</div><div class="indented-paragraph">(ग) क्षेत्रमा मान्यताप्राप्त अत्युत्तम केन्द्रहरू बीच सम्पर्क ।</div><div class="article-heading">धारा-७</div><div class="document-subtitle">कार्यान्वयन समितिहरू</div><div class="content-paragraph">स्थायी समितिले दुईभन्दा बढी तर सबै सदस्य-राष्ट्रहरू संलग्न नहुने गरी आयोजनाहरूको कार्यान्वयनसँग सम्बन्धित सदस्य-राष्ट्रहरू रहेको कार्यान्वयन समितिहरूको स्थापना गर्न सक्नेछ ।</div><div class="article-heading">धारा-८</div><div class="document-subtitle">सचिवालय</div><div class="content-paragraph">संगठनको एक सचिवालय रहनेछ ।</div><div class="article-heading">धारा-९</div><div class="document-subtitle">वित्तीय व्यवस्था</div><div class="content-paragraph">१. संगठनका गतिविधिहरूको वित्तपोषणको लागि प्रत्येक सदस्य-राष्ट्रको योगदान स्वैच्छिक हुनेछ ।</div><div class="content-paragraph">२. आफूले प्रस्तावित गरेका कार्यक्रमहरूको कार्यान्वयनको लागतको बाँड-फाँडको लागि प्रत्येक प्राविधिक समितिले सुझाव प्रस्तुत गर्नेछ ।</div><div class="content-paragraph">३. संगठनका गतिविधिहरूको आर्थिक पोषणका लागि क्षेत्रभित्रबाट पर्याप्त वित्तिय स्रोत परिचालन गर्न नसकिएमा स्थायी समितिद्वारा वा त्यसको स्वीकृति लिई उपयुक्त स्रोतहरूबाट बाह्य वित्तपोषण परिचालन गर्न सकिनेछ ।</div><div class="article-heading">धारा-१०</div><div class="document-subtitle">सामान्य व्यवस्था</div><div class="content-paragraph">१. सबै तहका निर्णयहरू सर्वसम्मतिको आधारमा गरिने छन् ।</div><div class="content-paragraph">२. द्विपक्षीय र विवादास्पद विषयहरू छलफलबाट बाहिर राखिने छन् ।</div><div class="content-paragraph">जसको प्रमाणस्वरूप हामीले यसमा हस्ताक्षर गरेका र छाप लगाएका छौं ।</div><div class="content-paragraph">उन्नाइस सय पचासी सालको डिसेम्बर महिनाको यस आठौं दिनमा बङ्गलादेश, ढाकामा लेखबद्ध गरियो ।</div><div class="content-paragraph">* दक्षिण एसियाली क्षेत्रीय सहयोग संगठनको बडापत्रको प्रस्तुत नेपाली अनुवाद लेखकको आफ्नो अनुवाद हो, प्रामाणिक पाठ (Authentic Text) हुनेछ ।</div></body></html>