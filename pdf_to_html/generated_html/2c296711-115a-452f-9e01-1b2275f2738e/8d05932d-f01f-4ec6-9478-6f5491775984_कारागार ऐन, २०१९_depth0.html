<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>कारागार ऐन, २०१९.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .indented-paragraph { margin-left: 30px; /* Standard indent for sub-points like (क) */ line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">कारागार ऐन, २०७९</div><div class="document-subtitle text-right">प्रमाणीकरण र प्रकाशन मिति</div><div class="document-subtitle text-right">२०७९। ०६। ०९</div></div><div class="document-subtitle text-center">सङ्घीय संसदले बनाएको २०७९ सालको ऐन नं. २६</div><div class="document-title">कारागार सम्बन्धी कानूनलाई संशोधन र एकीकरण गर्न बनेको ऐन</div><div class="content-paragraph bold">प्रस्तावनाः <span class="bold">कारागारको स्थापना, सञ्चालन र व्यवस्थापन सम्बन्धी प्रचलित कानूनलाई संशोधन र एकीकरण गर्न वाञ्छनीय भएकोले,</span></div><div class="content-paragraph">सङ्घीय संसदले यो ऐन बनाएको छ।</div><div class="document-title">परिच्छेद-१</div><div class="document-subtitle">प्रारम्भिक</div><div class="content-paragraph">१. <span class="bold">संक्षिप्त नाम र प्रारम्भः</span> (१) यस ऐनको नाम “कारागार ऐन, २०७९” रहेको छ।</div><div class="content-paragraph indented-paragraph">(२) यो ऐन प्रमाणीकरण भएको मितिले एकतीसौं दिनदेखि प्रारम्भ हुनेछ।</div><div class="content-paragraph">२. <span class="bold">परिभाषा</span> :विषय वा प्रसङ्गले अर्को अर्थ नलागेमा यस ऐनमा,-</div><div class="content-paragraph indented-paragraph">(क) “अदालत” भन्नाले सर्वोच्च अदालत, उच्च अदालत वा जिल्ला अदालत सम्झनु पर्छ र सो शब्दले कुनै खास किसिमका फौजदारी मुद्दाको कारबाही र किनारा गर्न कानून बमोजिम अधिकार प्राप्त अदालत, अन्य न्यायिक निकाय वा अधिकारी समेतलाई जनाउँछ ।</div><div class="content-paragraph indented-paragraph">(ख) “कारागार” भन्नाले बन्दीलाई थुना वा कैदमा राख्नका लागि बनाएको वा सोको लागि प्रयोग भएको घर, कोठा वा त्यस्तै प्रकारको अन्य कुनै ठाउँ सम्झनु पर्छ र सो शब्दले त्यस्तो घर, कोठा वा ठाउँको परिसर र त्यसको पर्खाल समेतलाई जनाउँछ ।</div><div class="content-paragraph indented-paragraph">(ग) “कारागार कार्यालय” भन्नाले कारागारको व्यवस्थापन र सञ्चालन गर्ने प्रशासकीय कार्यालय सम्झनु पर्छ।</div><div class="content-paragraph indented-paragraph">(घ) “कारागार प्रशासक” भन्नाले यस ऐन बमोजिम कारागारको व्यवस्थापन र सञ्चालन गर्नको लागि कारागार कार्यालयको प्रमुखको रुपमा खटाइएको अधिकृत कर्मचारी सम्झनु पर्छ।</div><div class="content-paragraph indented-paragraph">(ङ) “कैदी” भन्नाले अदालतको फैसला बमोजिम सजाय पाई कारागारमा रहेको व्यक्ति सम्झनु पर्छ ।</div><div class="content-paragraph indented-paragraph">(च) "खुला कारागार" भन्नाले कैदीले तोकिएको समयमा आफूलाई राखिएको ठाउँभन्दा बाहिर समेत गई कुनै काम गर्न पाउने गरी नेपाल सरकारले तोकेको कुनै ठाउँ सम्झनु पर्छ।</div><div class="content-paragraph indented-paragraph">(छ) “तोकिएको” वा “तोकिए बमोजिम” भन्नाले यस ऐन वा यस ऐन अन्तर्गत बनेको नियममा तोकिएको वा तोकिए बमोजिम सम्झनु पर्छ ।</div><div class="content-paragraph indented-paragraph">(ज) “थुनुवा” भन्नाले कुनै कसूरको अनुसन्धानको सिलसिलामा वा पुर्पक्षका लागि न्यायिक हिरासतमा रहेको व्यक्ति सम्झनु पर्छ र सो शब्दले प्रचलित कानून बमोजिम थुनामा रहेको व्यक्ति समेतलाई जनाउँछ ।</div><div class="content-paragraph indented-paragraph">(झ) “नाबालक” भन्नाले अठार वर्ष उमेर पूरा नभएको बालबालिका सम्झनु पर्छ।</div><div class="content-paragraph indented-paragraph">(ञ) "प्रदेश कारागार" भन्नाले प्रदेश सरकार मातहत सञ्चालन र व्यवस्थापन हुने कारागार सम्झनु पर्छ।</div><div class="content-paragraph indented-paragraph">(ट) “बन्दी” भन्नाले कैदी वा थुनुवा सम्झनु पर्छ।</div><div class="content-paragraph indented-paragraph">(ठ) “बन्दी अभिलेख किताब” भन्नाले दफा १३ बमोजिम खडा गरिएको बन्दी अभिलेख दर्ता किताब सम्झनु पर्छ।</div><div class="content-paragraph indented-paragraph">(ड) “मन्त्रालय” भन्नाले नेपाल सरकारको गृह मन्त्रालय सम्झनु पर्छ।</div><div class="content-paragraph indented-paragraph">(ढ) “विभाग” भन्नाले मन्त्रालय अन्तर्गतको कारागार व्यवस्थापन विभाग सम्झनु पर्छ ।</div><div class="content-paragraph indented-paragraph">(ण) "विशेष कारागार" भन्नाले दफा ४० बमोजिमको विशेष कारागार सम्झनु पर्छ।</div><div class="content-paragraph indented-paragraph">(त) “विशेष सुरक्षा कक्ष” भन्नाले कारागारभित्र सुरक्षाको दृष्टिकोणले संवेदनशील प्रकृतिका बन्दीलाई राख्न बनाइएको विशेष प्रकारको सुरक्षित स्थान सम्झनु पर्छ ।</div><div class="content-paragraph indented-paragraph">(थ) "सङ्घीय कारागार" भन्नाले नेपाल सरकार मातहत सञ्चालन र व्यवस्थापन हुने कारागार सम्झनु पर्छ।</div><div class="document-title">परिच्छेद-२</div><div class="document-subtitle">विभाग तथा कारागार</div><div class="content-paragraph">३. <span class="bold">विभागः</span> (१) मन्त्रालय अन्तर्गत एक कारागार व्यवस्थापन विभाग रहनेछ।</div><div class="content-paragraph indented-paragraph">(२) नेपाल सरकारले सङ्घीय निजामती सेवाको राजपत्राङ्कित प्रथम श्रेणीको अधिकृतलाई विभागको महानिर्देशकको रुपमा खटाउनेछ र निजले विभागको प्रमुखको रुपमा काम गर्नेछ।</div><div class="content-paragraph indented-paragraph">(३) विभागमा कर्मचारी रहनेछन्।</div><div class="content-paragraph">४. <span class="bold">विभागको काम, कर्तव्य र अधिकारः</span> प्रचलित कानून तथा यस ऐनमा अन्यत्र उल्लिखित काम, कर्तव्य र अधिकारका अतिरिक्त विभागको काम, कर्तव्य र अधिकार देहाय बमोजिम हुनेछः-</div><div class="content-paragraph indented-paragraph">(क) कारागार व्यवस्थापनसँग सम्बन्धित आवश्यक नीति तर्जुमा गरी मन्त्रालय समक्ष पेश गर्ने,</div><div class="content-paragraph indented-paragraph">(ख) बन्दीको सेवा सुविधा लगायतका विषयमा आवश्यक मापदण्ड निर्धारण गर्ने,</div><div class="content-paragraph indented-paragraph">(ग) कारागारलाई सुधार गृहका रुपमा विकास गरी बन्दीलाई मनोसामाजिक परामर्श सहित उत्पादनको कार्यमा लगाउन आवश्यक योजना तर्जुमा गरी कार्यान्वयन गर्ने,</div><div class="content-paragraph indented-paragraph">(घ) बन्दीको स्थानान्तरणको लागि आधार तथा मापदण्ड निर्धारण गर्ने,</div><div class="content-paragraph indented-paragraph">(ङ) कारागारलाई लैङ्गिकमैत्री तथा अपाङ्गतामैत्री बनाउन आवश्यक संरचनात्मक तथा व्यवस्थापकीय कार्य गर्ने,</div><div class="content-paragraph indented-paragraph">(च) प्रचलित कानून बमोजिम कैद कट्टा सम्बन्धी कार्य गर्ने,</div><div class="content-paragraph indented-paragraph">(छ) कारागारको अनुगमन, निरीक्षण र सुपरीवेक्षण गर्ने।</div><div class="content-paragraph">५. <span class="bold">कारागारको स्थापनाः</span> (१) नेपाल सरकारले आवश्यकता अनुसार कारागारको स्थापना गर्न सक्नेछ ।</div><div class="content-paragraph indented-paragraph">(२) उपदफा (१) बमोजिम स्थापना हुने कारागारलाई सुरक्षा संवेदनशिलता, भौतिक पूर्वाधार, व्यवस्थापन क्षमता, प्रशासनिक सुगमता र भौगोलिक अवस्थिति समेतका आधारमा नेपाल सरकारले सङ्घीय कारागार वा प्रदेश कारागारको रुपमा तोक्नेछ।</div><div class="content-paragraph indented-paragraph">(३) उपदफा (२) मा जुनसुकै कुरा लेखिएको भए तापनि खुला कारागार वा विशेष कारागारको रुपमा स्थापना भएका कारागार स्वतः सङ्घीय कारागारको रुपमा रहनेछन् ।</div><div class="content-paragraph indented-paragraph">(४) यो ऐन प्रारम्भ हुँदाका बखत कायम रहेका कारागारलाई उपदफा (१) मा उल्लिखित आधारमा नेपाल सरकारले सङ्घीय कारागारले सङ्घीय कारागार वा प्रदेश कारागारको रुपमा तोक्नेछ ।</div><div class="content-paragraph">६. <span class="bold">कारागारको व्यवस्थापनः</span> (१) दफा ५ बमोजिम स्थापना भएका वा तोकिएका सङ्घीय कारागारको व्यवस्थापन नेपाल सरकारले र प्रदेश कारागारको व्यवस्थापन सम्बन्धित प्रदेश सरकारले गर्नेछ ।</div><div class="content-paragraph indented-paragraph">(२) यो ऐन प्रारम्भ हुँदाका बखत कायम रहेका कारागारलाई दफा ५ को उपदफा (४) बमोजिम नेपाल सरकारले सङ्घीय कारागार वा प्रदेश कारागारको रुपमा नतोकेसम्म त्यस्तो कारागारको व्यवस्थापन नेपाल सरकारले गर्नेछ।</div><div class="content-paragraph indented-paragraph">(३) सङ्घीय कारागारमा कारागार प्रशासक तथा अन्य कर्मचारीको व्यवस्थापन सम्बन्धी कार्य मन्त्रालयले गर्नेछ।</div><div class="content-paragraph indented-paragraph">(४) प्रदेश कारागारमा कारागार प्रशासक तथा अन्य कर्मचारीको व्यवस्थापन सम्बन्धी कार्य प्रदेश सरकारले गर्नेछ।</div><div class="content-paragraph">तर प्रदेश सरकारबाट कर्मचारी व्यवस्था नभएसम्म प्रदेश कारागारको व्यवस्थापनको लागि नेपाल सरकारले सङ्घीय निजामती सेवाका कर्मचारीलाई खटाउनेछ ।</div><div class="content-paragraph indented-paragraph">(५) आफ्नो जिल्लाभित्र रहेका कारागारको रेखदेख, समन्वय र सुरक्षा प्रबन्ध मिलाउने जिम्मेवारी सम्बन्धित प्रमुख जिल्ला अधिकारीको हुनेछ।</div><div class="content-paragraph">७. <span class="bold">कारागार प्रशासकको काम, कर्तव्य र अधिकारः</span> (१) यो ऐन तथा अन्य प्रचलित कानून बमोजिमको काम, कर्तव्य र अधिकारको अतिरिक्त कारागार प्रशासकको काम, कर्तव्य र अधिकार देहाय बमोजिम हुनेछः-</div><div class="content-paragraph indented-paragraph">(क) कारागारको आन्तरिक व्यवस्थापन गर्ने, गराउने,</div><div class="content-paragraph indented-paragraph">(ख) प्रचलित कानून बमोजिम आफ्नो जिम्मामा रहेका मिसिल, बन्दी अभिलेख किताब, कागजात एवं मालसामान सुरक्षित रूपले राख्ने वा राख्न लगाउने,</div><div class="content-paragraph indented-paragraph">(ग) कारागारमा रहेका बन्दीको उचित व्यवस्थापनका लागि आवश्यक काम गर्ने, गराउने र यसरी व्यवस्थापन गर्दा कुनै बन्दीको उमेर, लिङ्ग, अपाङ्गता जस्ता कारणले सिर्जित विशेष आवश्यकतालाई समेत ध्यान दिने,</div><div class="content-paragraph indented-paragraph">(घ) कारागारको सुरक्षा व्यवस्था चुस्त राख्ने, समय समयमा त्यसको जाँच गर्ने तथा कारागारलाई सदैव आफ्नो सुपरीवेक्षण र निगरानीमा राख्ने,</div><div class="content-paragraph indented-paragraph">(ङ) कारागारमा खटिएका सुरक्षाकर्मी तथा अन्य कर्मचारीलाई कारागार व्यवस्थापन गर्न आवश्यक निर्देशन दिने,</div><div class="content-paragraph indented-paragraph">(च) आवश्यकता अनुसार बन्दीलाई निःशुल्क कानूनी सहायता उपलब्ध गराउनको लागि आवश्यक व्यवस्था मिलाउने,</div><div class="content-paragraph indented-paragraph">(छ) बन्दीको लागि आवश्यक नैतिक सुधार तथा मनोसामाजिक परामर्शको व्यवस्था गर्ने, गराउने,</div><div class="content-paragraph indented-paragraph">(ज) कारागार व्यवस्थापन सम्बन्धमा मन्त्रालय, विभाग, प्रदेश सरकार तथा प्रमुख जिल्ला अधिकारीबाट दिइएको निर्देशनको पालना गर्ने, गराउने ।</div><div class="content-paragraph indented-paragraph">(२) कारागार प्रशासक सम्बन्धित जिल्लाको प्रमुख जिल्ला अधिकारीप्रति समेत उत्तरदायी हुनेछ।</div><div class="content-paragraph indented-paragraph">(३) कारागार प्रशासक आफूलाई तोकिएको सरकारी आवासमा बस्नु पर्नेछ र सामान्यतयाः कारागार छोडी अन्यत्र जानुअघि प्रमुख जिल्ला अधिकारीको अनुमति लिनु पर्नेछ ।</div><div class="content-paragraph indented-paragraph">(४) कारागार प्रशासकले यस ऐन बमोजिम आफूलाई प्राप्त अधिकारमध्ये आवश्यकता अनुसार केही अधिकार आफ्नो मातहतको कर्मचारीलाई प्रत्यायोजन गर्न सक्नेछ ।</div><div class="content-paragraph">तर दफा ५२ बमोजिम जरिबाना गर्ने अधिकार प्रत्यायोजन गर्न सकिने छैन।</div><div class="content-paragraph indented-paragraph">(५) कारागार प्रशासकले तोकिए बमोजिम वार्षिक प्रतिवेदन तयार गरी प्रदेश सरकारको सम्बन्धित मन्त्रालय र विभागमा पेश गर्नु पर्नेछ ।</div><div class="content-paragraph">८. <span class="bold">कारागारको सुरक्षाः</span> (१) कारागार तथा बन्दीको सुरक्षा तथा रेखदेखको लागि आवश्यक सङ्ख्यामा सुरक्षाकर्मी रहनेछन्।</div><div class="content-paragraph indented-paragraph">(२) कारागारको सुरक्षा व्यवस्थापन गर्न तथा बन्दीको रेखदेख गर्न खटिएका सुरक्षाकर्मी कारागार प्रशासकको प्रत्यक्ष निर्देशन र नियन्त्रणमा रहनेछन् ।</div><div class="content-paragraph indented-paragraph">(३) यस ऐन बमोजिम थुना वा कैदमा रहेका महिला बन्दीको सुरक्षाको लागि सुरक्षाकर्मी खटाउँदा महिला सुरक्षाकर्मी खटाउनु पर्नेछ।</div><div class="content-paragraph indented-paragraph">(४) कारागार प्रशासकले कारागार तथा बन्दीको सुरक्षाको लागि आवश्यकता अनुसार जिल्ला प्रशासन कार्यालयसँग सहयोग माग गर्नु पर्नेछ र यसरी सहयोग माग भएमा सम्बन्धित जिल्ला प्रशासन कार्यालयले कारागारको सुरक्षाको लागि सुरक्षाकर्मी उपलब्ध गराउनु तथा सुरक्षा व्यवस्थाको लागि आवश्यक सहयोग गर्नु पर्नेछ ।</div><div class="document-title">परिच्छेद-३</div><div class="document-subtitle">बन्दीलाई कारागारमा राख्ने</div><div class="content-paragraph">९. <span class="bold">थुनुवा पुर्जी वा कैदी पुर्जी दिनु पर्नेः</span> (१) कुनै पनि व्यक्तिलाई प्रचलित कानून बमोजिम थुना वा कैदमा राख्नु अघि थुनुवा पुर्जी वा कैदी पुर्जी दिनु पर्नेछ र कुनै पनि थुनुवा वा कैदीलाई त्यस्तो पुर्जी बिना बन्दीको रुपमा कारागारमा राख्न सकिने छैन।</div><div class="content-paragraph indented-paragraph">(२) उपदफा (१) बमोजिम कुनै व्यक्तिलाई अदालतको आदेशबाट कुनै कसूरको अनुसन्धान वा पुर्पक्षका लागि थुनामा राख्नु पर्ने भएमा निजलाई देहायको विवरण समेत खुलाइएको थुनुवा पुर्जी दिई कारागारमा पठाउनु पर्नेछः-</div><div class="content-paragraph indented-paragraph indented-paragraph">(क) कुन कसूरको आरोपमा अनुसन्धान वा पुर्पक्षका लागि थुनामा राख्ने आदेश भएको हो सो कुरा,</div><div class="content-paragraph indented-paragraph indented-paragraph">(ख) कसूरको संक्षिप्त विवरण,</div><div class="content-paragraph indented-paragraph indented-paragraph">(ग) थुनामा रहने अवधि</div><div class="content-paragraph indented-paragraph indented-paragraph">(घ) थुनामा राख्ने आदेश दिने अदालत।</div><div class="content-paragraph indented-paragraph">(३) अदालतको फैसला बमोजिम कैद सजाय पाएको कुनै व्यक्तिलाई कैदमा राख्नु पर्ने भएमा निजलाई देहायको विवरण समेत खुलाइएको कैदी पुर्जी दिई कारागारमा पठाउनु पर्नेछः-</div><div class="content-paragraph indented-paragraph indented-paragraph">(क) कुन कानून अन्तर्गतको कसूर ठहर भई कति सजाय हुने हो त्यसको संक्षिप्त विवरण,</div><div class="content-paragraph indented-paragraph indented-paragraph">(ख) फैसला गर्ने अदालत र फैसला भएको मिति,</div><div class="content-paragraph indented-paragraph indented-paragraph">(ग) फैसला बमोजिम कसूर बापत तोकिएको सजायको विवरण,</div><div class="content-paragraph indented-paragraph indented-paragraph">(घ) कैदमा बस्नुपर्ने बाँकी अवधि,</div><div class="content-paragraph indented-paragraph indented-paragraph">(ङ) न्यायिक हिरासतमा रहेको भए त्यसको विवरण।</div><div class="content-paragraph indented-paragraph">(४) अदालतको फैसला बमोजिम भएको जरिबाना नतिरे बापत कुनै व्यक्तिलाई कैदमा राख्नु पर्ने भएमा निजलाई देहायको विवरण समेत खुलाइएको कैदी पुर्जी दिई कारागारमा पठाउनु पर्नेछः-</div><div class="content-paragraph indented-paragraph indented-paragraph">(क) कुन कानून अन्तर्गत कति जरिबाना भएको हो सोको विवरण,</div><div class="content-paragraph indented-paragraph indented-paragraph">(ख) फैसला गर्ने अदालत र फैसला मिति,</div><div class="content-paragraph indented-paragraph indented-paragraph">(ग) प्रतिदिन कैद बस्दा कट्टा हुने जरिबाना रकम,</div><div class="content-paragraph indented-paragraph indented-paragraph">(घ) जरिबाना नतिरेमा कैदमा बस्नु पर्ने अवधि।</div><div class="content-paragraph indented-paragraph">(५) अदालतले उपदफा (३) वा (४) बमोजिमको कैदी पुर्जीमा उल्लिखित विषयका अतिरिक्त कैदमा बस्ने व्यक्तिको नाम, थर, वतन, वर्ष, वर्ण, हुलिया, निजको बाबु, आमा र पति वा पत्नीको नाम, थर, ठेगाना, उमेरका साथै निज नेपाली नागरिक भए नागरिकता नम्बर र जारी भएको जिल्ला र मिति तथा विदेशी नागरिक भए राहदानी नम्बर, प्रवेशाज्ञाको विवरण, राहदानी जारी गर्ने मुलुक, जारी भएको मिति समेत खुलाई सम्बन्धित कारागार कार्यालयलाई लेखी पठाउनु पर्नेछ ।</div><div class="content-paragraph indented-paragraph">(६) उपदफा (२), (३) वा (४) बमोजिम कुनै बन्दीले निजलाई दिइएको पुर्जी बुझी नलिएमा उक्त पुर्जी बुझाउने जिम्मेवारी पाएको कर्मचारीले सो व्यहोरा जनाई सम्बन्धित स्थानीय तह वा सो अन्तर्गतको कुनै कार्यालयको कर्मचारीलाई साक्षी राखी सोही पुर्जीमा निजको सही गराई राख्नु पर्नेछ ।</div><div class="content-paragraph">१०. <span class="bold">तलासी लिनेः</span> (१) दफा ९ बमोजिम कुनै व्यक्तिलाई कारागारमा राख्नको लागि पठाइएकोमा निजलाई कारागारभित्र प्रवेश गराउनुपूर्व सुरक्षा प्रयोजनको लागि खटिएको सुरक्षाकर्मीबाट निजको शरीर तलासी लिनु पर्नेछ। यसरी तलासी लिँदा महिलाको हकमा महिला सुरक्षाकर्मीबाट तलासी लिनु पर्नेछ ।</div><div class="content-paragraph indented-paragraph">(२) उपदफा (१) बमोजिम तलासी लिँदा निजसँग भएको क्यामरा, मोबाइल फोन, सिमकार्ड, वैयक्तिक कम्प्यूटर, ल्यापटप, आइप्याड जस्ता सूचना प्रविधिका उपकरण वा नगद, सुन, चाँदी, जवाहिरात जस्ता मूल्यवान वस्तु निजको पति, पत्नी वा एकासगोलको परिवारको सदस्य तत्काल उपस्थित रहेको भए निजको रोहबरमा भरपाई गरी त्यस्तो व्यक्ति वा सदस्यलाई बुझाउनु पर्नेछ र त्यस्तो व्यक्ति तत्काल उपलब्ध नभएमा त्यस्तो वस्तुको विवरण दर्ता किताबमा राखी कारागार प्रशासकले त्यस्तो सामान कारागारमा सुरक्षितसाथ राख्नु पर्नेछ ।</div><div class="content-paragraph indented-paragraph">(३) उपदफा (१) बमोजिम तलासी लिँदा निजसँग कुनै हतियार, खरखजाना वा प्रचलित कानूनले निषेध गरेको कुनै वस्तु फेला परेमा त्यस्ता वस्तु जफत गरेर मात्र कारागारमा प्रवेश गर्न दिनु पर्नेछ र त्यस्तो वस्तुका सम्बन्धमा आवश्यक कारबाही चलाउन सम्बन्धित निकायमा लेखी पठाउनु पर्नेछ ।</div><div class="content-paragraph indented-paragraph">(४) यस दफामा अन्यत्र जुनसुकै कुरा लेखिएको भए तापनि उपदफा (२) वा (३) मा उल्लिखित वस्तु बाहेक बन्दीको उपयोगको लागि कारागारभित्र लैजान पाउने दैनिक व्यवहारको मालसामान निजको साथमा राख्न अनुमति दिइनेछ।</div><div class="content-paragraph">११. <span class="bold">स्वास्थ्य परीक्षण गराउनेः</span> (१) दफा ९ बमोजिम कारागारमा राख्न पठाइएको व्यक्तिको दफा १० बमोजिम तलासी लिएपछि कारागार प्रशासकले स्वास्थ्यकर्मी मार्फत निजको स्वास्थ्य परीक्षण गराउनु पर्नेछ ।</div><div class="content-paragraph indented-paragraph">(२) उपदफा (१) बमोजिम स्वास्थ्य परीक्षण गर्दा निजको शरीरमा कुनै घाउ, चोट, नीलडाम भए, नभएको र अन्य स्वास्थ्य स्थितिको विवरणको अभिलेख राख्नु पर्नेछ ।</div><div class="content-paragraph">१२. <span class="bold">बन्दीको रुपमा बुझिलिनेः</span> यस ऐन र प्रचलित कानून बमोजिमको रीत पुऱ्याई अदालतको आदेश वा फैसला बमोजिम थुना वा कैदमा राख्न पठाइएको व्यक्तिलाई दफा ११ बमोजिम स्वास्थ्य परीक्षण गरेपछि कारागार कार्यालयले निजलाई बुझिलिई थुना वा कैदमा राख्ने व्यवस्था गर्नु पर्नेछ ।</div><div class="content-paragraph">१३. <span class="bold">बन्दी अभिलेख किताबः</span> (१) कारागार प्रशासकले प्रत्येक कारागारमा रहने बन्दीको अभिलेख राख्न एक बन्दी अभिलेख किताब खडा गर्नु पर्नेछ ।</div><div class="content-paragraph indented-paragraph">(२) बन्दी अभिलेख किताबमा बन्दीको तथा बन्दीसँग सम्बन्धित देहायका विवरण उल्लेख गर्नु पर्नेछः-</div><div class="content-paragraph indented-paragraph indented-paragraph">(क) नाम, थर, ठेगाना,</div><div class="content-paragraph indented-paragraph indented-paragraph">(ख) नेपाली नागरिक भए नागरिकता नम्बर, नागरिकता जारी भएको मिति र जिल्ला र राष्ट्रिय परिचयपत्र लिएको भए सोको नम्बर तथा जारी भएको मिति,</div><div class="content-paragraph indented-paragraph indented-paragraph">(ग) विदेशी नागरिक भए राहदानी नम्बर, प्रवेशाज्ञाको विवरण, राहदानी जारी गर्ने मुलुक, जारी भएको मिति र राहदानी नभएको विदेशी नागरिक भए निजको परिचय खुल्ने विवरण,</div><div class="content-paragraph indented-paragraph indented-paragraph">(घ) बाबु, आमा, पति वा पत्नीको नाम, थर र ठेगाना,</div><div class="content-paragraph indented-paragraph indented-paragraph">(ङ) उमेर, लिङ्ग र वैवाहिक अवस्था,</div><div class="content-paragraph indented-paragraph indented-paragraph">(च) स्वास्थ्य अवस्था (महिलाको हकमा प्रजनन स्वास्थ्य समेत),</div><div class="content-paragraph indented-paragraph indented-paragraph">(छ) सम्पर्क व्यक्तिको नाम, ठेगाना तथा सम्पर्क नम्बर,</div><div class="content-paragraph indented-paragraph indented-paragraph">(ज) मुद्दा वा कसूरको नाम, मुद्दाको संक्षिप्त विवरण वा त्यसको सङ्केत,</div><div class="content-paragraph indented-paragraph indented-paragraph">(झ) थुनामा राख्न आदेश दिने वा कैद सजाय तोक्ने अदालतको नाम, ठेगाना,</div><div class="content-paragraph indented-paragraph indented-paragraph">(ञ) आदेश वा फैसला भएको मिति,</div><div class="content-paragraph indented-paragraph indented-paragraph">(ट) थुना वा कैदमा बस्नु पर्ने अवधि,</div><div class="content-paragraph indented-paragraph indented-paragraph">(ठ) जरिबाना र क्षतिपूर्ति तोकिएको भए सोको विवरण,</div><div class="content-paragraph indented-paragraph indented-paragraph">(ड) कैदको अवधि समाप्त हुने मिति,</div><div class="content-paragraph indented-paragraph indented-paragraph">(ढ) साथमा कुनै मूल्यवान वस्तु रहेकोमा त्यस्तो वस्तुको विवरण।</div><div class="content-paragraph indented-paragraph">(३) कारागार प्रशासकले उपदफा (२) बमोजिमको विवरणको अतिरिक्त बन्दीको तस्बीर र तोकिए बमोजिमको औंठा छाप (बायोमेट्रिक) को विवरण समेतको अभिलेख राख्नु पर्नेछ ।</div><div class="content-paragraph indented-paragraph">(४) यस दफा बमोजिमको बन्दी अभिलेख किताब खडा गर्दा छुट्टै रजिष्टर खडा गर्नु पर्नेछ र सो विवरणको विद्युतीय अभिलेख समेत राख्नु पर्नेछ।</div><div class="content-paragraph indented-paragraph">(५) उपदफा (४) बमोजिमको विद्युतीय अभिलेखको विवरण विभागमा पठाउनु पर्नेछ ।</div><div class="content-paragraph">१४. <span class="bold">निर्धारित अवधिभन्दा बढी थुन्न वा कैद गर्न नहुनेः</span> (१) अवधि तोकी थुना वा कैद परेका बन्दीलाई त्यस्तो अवधि भुक्तान भएपछि र प्रचलित कानून बमोजिम अधिकारप्राप्त अधिकारीबाट कारागार बस्नु नपर्ने आदेश भएका बन्दीलाई तुरुन्त थुना वा कैदबाट मुक्त गर्नु पर्नेछ ।</div><div class="content-paragraph indented-paragraph">(२) कारागार प्रशासकले उपदफा (१) बमोजिम कुनै बन्दीलाई थुना वा कैदबाट मुक्त गरेको व्यहोरा बन्दी अभिलेख किताबमा उल्लेख गर्नु पर्नेछ।</div><div class="content-paragraph indented-paragraph">(३) कारागार प्रशासक वा कुनै कर्मचारीको हेलचेक्रयाँईबाट कुनै बन्दी प्रचलित कानून बमोजिम निर्धारित अवधिभन्दा बढी समयसम्म थुना वा कैदमा रहेको देखिएमा वा यस ऐन बमोजिम गर्नु पर्ने काम नगरेको वा गर्न नहुने काम गरेको देखिएमा त्यस्तो कर्मचारीउपर विभागीय कारबाही हुनेछ ।</div><div class="content-paragraph indented-paragraph">(४) उपदफा (१) बमोजिमको अवधिभन्दा बढी थुना वा कैदमा रहेको भएमा त्यसको व्यहोरा खुलाई सम्बन्धित बन्दी वा निजको परिवार वा आफन्तले सम्बन्धित प्रमुख जिल्ला अधिकारी समक्ष निवेदन दिन सक्नेछ।</div><div class="content-paragraph indented-paragraph">(५) उपदफा (४) बमोजिम निवेदन पेश भएकोमा प्रमुख जिल्ला अधिकारीले त्यस्तो बन्दीलाई तत्काल कैद वा थुना मुक्त गर्न लगाई निजलाई तोकिए बमोजिमको क्षतिपूर्ति समेत भराई दिनु पर्नेछ।</div><div class="content-paragraph indented-paragraph">(६) कैद अवधि भुक्तान गरी सकेको तर परिवार वा आफन्त नभएको वा भए पनि सम्पर्कमा नआएका वा शारीरिक वा मानसिक समस्याका कारण कैद मुक्त भएर पनि परिवारमा फर्कन नसक्ने बन्दीलाई कारागार प्रशासकले प्रमुख जिल्ला अधिकारीसँग समन्वय गरी त्यस्ता व्यक्तिको हेरचाह गर्ने सरकारी संस्था वा सो प्रयोजनको लागि प्रचलित कानून बमोजिम स्थापना भएका सामाजिक संस्थाको जिम्मा लगाउन सक्नेछ।</div><div class="document-title">परिच्छेद-४</div><div class="document-subtitle">कारागारको पूर्वाधार</div><div class="content-paragraph">१५. <span class="bold">बसोबासको छुट्टाछुट्टै व्यवस्था गर्नेः</span> (१) कारागार प्रशासकले बन्दीलाई बसोबासको लागि उपयुक्त स्थानको व्यवस्था गर्नु पर्नेछ।</div><div class="content-paragraph indented-paragraph">(२) प्रत्येक कारागारमा महिला र पुरुष बन्दी बस्नको लागि छुट्टाछुट्टै भवनको व्यवस्था गर्नु पर्नेछ।</div><div class="content-paragraph">तर त्यस्तो भवनको व्यवस्था नभएसम्मको लागि महिला र पुरुष बन्दीलाई आवतजावतको छुट्टाछुट्टै व्यवस्था गरी भवनको भिन्दा भिन्दै भाग (ब्लक) मा राख्नु पर्नेछ ।</div><div class="content-paragraph indented-paragraph">(३) कारागारमा महिला र पुरुष बन्दीको लागि छुट्टाछुट्टै शौचालय र स्नान गृहको व्यवस्था गर्नु पर्नेछ ।</div><div class="content-paragraph indented-paragraph">(४) उपदफा (२) र (३) को अधीनमा रही देहायका बन्दीलाई अन्य बन्दीभन्दा अलग कोठामा राख्नु पर्नेछः-</div><div class="content-paragraph indented-paragraph indented-paragraph">(क) थुनुवा,</div><div class="content-paragraph indented-paragraph indented-paragraph">(ख) तेस्रो लिङ्गी,</div><div class="content-paragraph indented-paragraph indented-paragraph">(ग) सरुवा रोग लागेको,</div><div class="content-paragraph indented-paragraph indented-paragraph">(घ) मानसिक अवस्था ठीक नभएको,</div><div class="content-paragraph indented-paragraph indented-paragraph">(ङ) प्रचलित कानून बमोजिमको गम्भीर र जघन्य कसूरमा सजाय पाएको,</div><div class="content-paragraph indented-paragraph indented-paragraph">(च) दफा १८ बमोजिम विशेष सुरक्षा कक्षमा राख्ने प्रकृतिको।</div><div class="content-paragraph indented-paragraph">(५) अपाङ्गता भएका वा तेस्रो लिङ्गी बन्दीको बसोबास, शौचालय, स्नान गृहको लागि तोकिए बमोजिमको व्यवस्था मिलाउनु पर्नेछ।</div><div class="content-paragraph">१६. <span class="bold">अस्पताल वा स्वास्थ्य चौकीको व्यवस्था गर्नेः</span> (१) पाँच सय जनाभन्दा बढी बन्दी रहने प्रत्येक कारागारमा तोकिए बमोजिमको शैया रहेको एउटा अस्पताल र सोभन्दा कम बन्दी रहने कारागारमा एउटा स्वास्थ्य चौकीको व्यवस्था गर्नु पर्नेछ।</div><div class="content-paragraph indented-paragraph">(२) उपदफा (१) बमोजिम अस्पताल वा स्वास्थ्य चौकीको व्यवस्था नभएसम्मका लागि कारागार प्रशासकले कारागार कार्यालय रहेको स्थानको नजिकको सरकारी अस्पताल वा स्वास्थ्य चौकीसँग समन्वय गरी कारागारमा रहेका बन्दीको स्वास्थ्य परीक्षण तथा उपचारको व्यवस्था मिलाउनु पर्नेछ।</div><div class="content-paragraph">१७. <span class="bold">भेटघाट कक्षको व्यवस्था गरिनेः</span> (१) कारागार प्रशासकले बन्दीलाई भेट्न आउने निजका परिवारका सदस्य, नजिकका नातेदार, निजले मुकरर गरेको कानून व्यवसायी वा आफन्तको भेटघाटको लागि आवश्यक कक्षको व्यवस्था गर्नु पर्नेछ।</div><div class="content-paragraph indented-paragraph">(२) बन्दीलाई निजको नाबालक छोरा वा छोरी भेट्न आएमा भेटघाटको लागि कारागारमा छुट्टै कोठाको व्यवस्था गर्नु पर्नेछ।</div><div class="content-paragraph indented-paragraph">(३) उपदफा (१) बमोजिम भेटघाटका लागि कारागारमा आउने व्यक्तिले कारागारमा प्रवेश गर्नुअघि तोकिएबमोजिमको सुरक्षा सम्बन्धी व्यवस्था र शर्त पालना गर्नु पर्नेछ ।</div><div class="content-paragraph indented-paragraph">(४) कारागारमा बन्दी भेटघाटको लागि बनाइने भेटघाट कक्ष नागरिकमैत्री, अपाङ्गतामैत्री र लैङ्गिकमैत्री हुनु पर्नेछ।</div><div class="content-paragraph indented-paragraph">(५) कुनै विदेशी नागरिक बन्दीको रुपमा रहेको अवस्थामा सम्बन्धित मुलुकको कूटनीतिक कर्मचारीले भेट्न चाहेमा सम्बन्धित कूटनीतिक नियोगले परराष्ट्र मन्त्रालय मार्फत अनुरोध गरेमा त्यस्तो व्यक्तिलाई यस दफा बमोजिम भेटघाटको व्यवस्था मिलाउनु पर्नेछ ।</div><div class="content-paragraph">१८. <span class="bold">विशेष सुरक्षा कक्षको व्यवस्था गरिनेः</span> (१) सुरक्षाको दृष्टिकोणले संवेदनशील प्रकृतिका बन्दीलाई कारागारभित्र विशेष सुरक्षा सहित राख्नको लागि विशेष सुरक्षा कक्षको व्यवस्था गरिनेछ ।</div><div class="content-paragraph indented-paragraph">(२) कारागार प्रशासकले उपदफा (१) बमोजिमको कक्षमा देहाय बमोजिमको बन्दीलाई राख्न सक्नेछः-</div><div class="content-paragraph indented-paragraph indented-paragraph">(क) अदालत वा नेपाल सरकारबाट विशेष सुरक्षा कक्षमा राख्ने गरी आदेश दिइएको,</div><div class="content-paragraph indented-paragraph indented-paragraph">(ख) कारागारबाट भागेकोमा पक्राउ भएको,</div><div class="content-paragraph indented-paragraph indented-paragraph">(ग) कारागारभित्र हुलदङ्गा गरी भाग्ने प्रयत्न गरेको,</div><div class="content-paragraph indented-paragraph indented-paragraph">(घ) कारागारभित्र हुलदङ्गा गर्ने, बन्दीलाई हैरानी गर्ने, यौन दुर्व्यवहार गर्ने वा चोरी गर्ने काम गरेको,</div><div class="content-paragraph indented-paragraph indented-paragraph">(ङ) स्वास्थ्य उपचार गराउने, अदालतमा उपस्थित गराउने वा काममा लगाउने सिलसिलामा भागेको,</div><div class="content-paragraph indented-paragraph indented-paragraph">(च) कारागारभित्र रहेका अन्य बन्दीलाई भौतिक आक्रमण गरेको,</div><div class="content-paragraph indented-paragraph indented-paragraph">(छ) कारागारभित्र रही कारागारबाहिरका आपराधिक क्रियाकलापमा संलग्न भएको।</div><div class="content-paragraph indented-paragraph">(३) यस दफा बमोजिम बन्दीलाई विशेष सुरक्षा कक्षमा राख्ने अवधि कारागार प्रशासकले निर्धारण गरे बमोजिम हुनेछ।</div><div class="content-paragraph indented-paragraph">(४) उपदफा (३) मा जुनसुकै कुरा लेखिएको भए तापनि उपदफा (१) को खण्ड (क) बमोजिमको बन्दीलाई त्यस्तो आदेशमा उल्लिखित अवधिसम्म विशेष सुरक्षा कक्षमा राख्नु पर्नेछ ।</div><div class="content-paragraph indented-paragraph">(५) यस दफा बमोजिम विशेष सुरक्षा कक्षमा बन्दीलाई राखिएको जानकारी कारागार प्रशासकले सङ्घीय कारागारको हकमा विभाग र प्रमुख जिल्ला अधिकारीलाई तथा प्रदेश कारागारको हकमा प्रदेश सरकारको कारागार हेर्ने मन्त्रालय, विभाग र प्रमुख जिल्ला अधिकारीलाई दिनु पर्नेछ ।</div><div class="content-paragraph indented-paragraph">(६) उपदफा (५) बमोजिम जानकारी दिँदा बन्दीलाई विशेष सुरक्षा कक्षमा राख्नु पर्नाको कारण र सो कक्षमा राखिने अवधि समेत खुलाई पठाउनु पर्नेछ।</div><div class="content-paragraph">१९. <span class="bold">बन्दीको लागि अन्य सुविधा तथा पूर्वाधारः</span> (१) सम्बन्धित कारागारले उपलब्ध साधन र स्रोतको परिधिभित्र रही कारागारभित्र बन्दीको लागि आवश्यक पर्ने खानेपानी तथा शौचालय, ब्यायामस्थल, पुस्तकालय जस्ता पूर्वाधारको व्यवस्था गर्नुको साथै बन्दीलाई मनोरञ्जनका लागि खेलकुदस्थल र विभिन्न खेलकुद सामग्री, रेडियो तथा टेलिभिजन लगायत अन्य सुविधाको व्यवस्था गर्नेछ।</div><div class="content-paragraph indented-paragraph">(२) कारागारभित्रको संरचना र सेवाको व्यवस्था गर्दा सरसफाइ, स्वास्थ्य, सुरक्षाजस्ता आधारभूत मानव अधिकारको प्रत्याभूति हुने गरी गर्नु पर्नेछ ।</div><div class="content-paragraph indented-paragraph">(३) कारागार प्रशासकले कारागारमा रहेका महिला बन्दीलाई आवश्यक पर्ने सेनेटरी प्याड लगायत प्रजनन स्वास्थ्य सम्बन्धी सामग्री निःशुल्क उपलब्ध गराउने व्यवस्था मिलाउनु पर्नेछ ।</div><div class="content-paragraph">२०. <span class="bold">राशन तथा पोशाक सम्बन्धी व्यवस्थाः</span> (१) कारागार प्रशासकले बन्दीको लागि दैनिक राशनको व्यवस्था गर्नु पर्नेछ ।</div><div class="content-paragraph indented-paragraph">(२) कारागार प्रशासकले दीर्घ रोगी, मानसिक रोगी वा कडा रोग लागेका, गर्भवती तथा सुत्केरी बन्दीको लागि उपदफा (१) बमोजिमको राशनको अतिरिक्त थप पौष्टिक आहारको व्यवस्था गर्नु पर्नेछ ।</div><div class="content-paragraph indented-paragraph">(३) कारागार प्रशासकले बन्दीलाई मौसम अनुसारको पोशाकको व्यवस्था गर्नु पर्नेछ ।</div><div class="document-title">परिच्छेद-५</div><div class="document-subtitle">बन्दीप्रति गरिने व्यवहार</div><div class="content-paragraph">२१. <span class="bold">बन्दीलाई हतकडी लगाउन नहुनेः</span> (१) बन्दीलाई देहायको अवस्थामा हतकडी लगाइने छैनः-</div><div class="content-paragraph indented-paragraph">(क) कारागारमा रहेको बखत,</div><div class="content-paragraph indented-paragraph">(ख) कडा वा जटिल रोग लागी उपचारको क्रममा अस्पतालमा रहेका बखत,</div><div class="content-paragraph indented-paragraph">(ग) सम्बन्धित मुद्दाको सुनुवाइका बखत वा निजसँग अदालतबाट सोधपुछ गर्दा वा बयान लिँदा अदालतभित्र।</div><div class="content-paragraph indented-paragraph">(२) उपदफा (१) को खण्ड (क) मा जुनसुकै कुरा लेखिएको भए तापनि देहायका बन्दीलाई कारागार प्रशासकले तोकिएको अवधिसम्म हतकडी लगाउन आदेश दिन सक्नेछः-</div><div class="content-paragraph indented-paragraph indented-paragraph">(क) एक पटक कारागारबाट भागी पक्राउ परेको,</div><div class="content-paragraph indented-paragraph indented-paragraph">(ख) कारागारबाट भाग्ने वा उम्कने उद्योग गरेको,</div><div class="content-paragraph indented-paragraph indented-paragraph">(ग) दफा ४९ को उपदफा (१) को खण्ड (क) वा (ख) बमोजिमको कसूर गरेको।</div><div class="content-paragraph">२२. <span class="bold">स्वास्थ्य परीक्षण सम्बन्धी व्यवस्थाः</span> (१) कारागार कार्यालयले सबै बन्दीलाई सरकारी चिकित्सकद्वारा कम्तीमा दुई महिनाको एकपटक नियमित रुपमा र आवश्यकता अनुसार निःशुल्क स्वास्थ्य परीक्षण र उपचार गराउनु पर्नेछ ।</div><div class="content-paragraph indented-paragraph">(२) उपदफा (१) बमोजिम स्वास्थ्य परीक्षण गराउँदा कुनै बन्दीको स्वास्थ्य संस्थामा नै राखी स्वास्थ्य उपचार गराउनु पर्ने देखिएमा निजलाई कारागारमा रहेको स्वास्थ्य संस्थामा राखी उपचार गराउनु पर्नेछ ।</div><div class="content-paragraph indented-paragraph">(३) बन्दीले नियमित रुपमा सेवन गर्ने औषधि कारागार कार्यालयले उपलब्ध गराउनु पर्नेछ ।</div><div class="content-paragraph indented-paragraph">(४) बन्दीलाई स्वास्थ्य उपचार गराउन सम्बन्धित कारागारमा स्वास्थ्य संस्था नभएमा वा उपचारको प्रकृति अनुसार उपयुक्त नभएमा कारागारसँग सम्बन्ध रहेको अन्य स्वास्थ्य संस्थामा र त्यस्तो स्वास्थ्य संस्थामा उपचार गराउन समेत उपयुक्त नभएमा सम्बन्धित चिकित्सकको सिफारिसमा अन्य उपयुक्त स्वास्थ्य संस्थामा उपचार गराउन सकिनेछ ।</div><div class="content-paragraph indented-paragraph">(५) यस दफामा अन्यत्र जुनसुकै कुरा लेखिएको भए तापनि कुनै बन्दीले आफ्नो खर्चमा अरु कुनै चिकित्सक वा स्वास्थ्य संस्थाबाट उपचार गराउन चाहेमा कारागार प्रशासकले तोकिएको प्रक्रिया पूरा गरी त्यसरी उपचार गराउन अनुमति दिन सक्नेछ।</div><div class="content-paragraph indented-paragraph">(६) यस दफा बमोजिम उपचार गर्ने क्रममा कुनै स्वास्थ्य संस्थामा राखिएको बन्दी कारागारभित्रै रहे सरह मानिनेछ र सो अवधि निजले कैद बसेको अवधिमा गणना गरिनेछ ।</div><div class="content-paragraph indented-paragraph">(७) यस दफा बमोजिम उपचारको क्रममा रहेको कुनै बन्दी निको भएमा निजको कैद अवधि भुक्तान भई सकेको वा अन्य कारणले निजलाई कारागारमा राख्नु नपर्ने अवस्थामा बाहेक निजलाई पुनः कारागारमा राखिनेछ।</div><div class="content-paragraph indented-paragraph">(८) प्रचलित कानून बमोजिम नेपाल सरकारले निःशुल्क वितरण गर्ने औषधि सम्बन्धित अस्पताल वा स्वास्थ्य चौकी मार्फत सम्बन्धित बन्दीलाई निःशुल्क वितरण गर्नु पर्नेछ ।</div><div class="content-paragraph">२३. <span class="bold">प्रजनन अधिकारको संरक्षणः</span> कारागार प्रशासकले बन्दीको प्रजनन अधिकार संरक्षण गर्ने प्रयोजनको लागि तोकिए बमोजिमको उपयुक्त व्यवस्था गर्नु पर्नेछ।</div><div class="content-paragraph">२४. <span class="bold">पठनपाठनको प्रबन्ध मिलाउनु पर्नेः</span> (१) कारागार प्रशासकले बन्दीको पठनपाठनको लागि आवश्यक प्रबन्ध मिलाउनु पर्नेछ ।</div><div class="content-paragraph indented-paragraph">(२) कारागार प्रशासकले तोकिएको सङ्ख्याभन्दा बढी सङ्ख्यामा बन्दी रहेको अवस्थामा आवश्यकता अनुसार आधारभूत शिक्षा, माध्यमिक शिक्षा, खुला शिक्षा, प्राविधिक तथा व्यावसायिक शिक्षा वा दूर शिक्षाको लागि आवश्यक व्यवस्था मिलाउनु पर्नेछ।</div><div class="content-paragraph indented-paragraph">(३) कारागार प्रशासकले निरक्षर बन्दीलाई वैकल्पिक शिक्षा, अनौपचारिक शिक्षा वा त्यस्तै अन्य प्रकृतिको पठनपाठनको लागि आवश्यक प्रबन्ध मिलाउनु पर्नेछ।</div><div class="content-paragraph indented-paragraph">(४) उपदफा (३) बमोजिमको पठनपाठनको लागि कारागार प्रशासकले कारागारमा रहेका बन्दी मध्येबाट शिक्षकको रुपमा तोक्न सक्नेछ।</div><div class="content-paragraph indented-paragraph">(५) उपदफा (४) बमोजिम तोकिएको शिक्षकलाई सम्बन्धित तहको लागि निर्धारण भए बमोजिमको पारिश्रमिक र सुविधा दिनु पर्नेछ ।</div><div class="content-paragraph indented-paragraph">(६) उच्च शिक्षाको परीक्षा दिनु पर्ने बन्दीलाई कारागार प्रशासकले त्यस्तो परीक्षामा सहभागी हुने व्यवस्था मिलाई दिनु पर्नेछ ।</div><div class="content-paragraph indented-paragraph">(७) कारागार प्रशासकले बन्दीको आचरणमा सुधार वा सकारात्मक विचार प्रवर्द्धन गर्ने उद्देश्यले नैतिक शिक्षा, योग अभ्यास, ध्यान जस्ता कार्यक्रम सञ्चालन गर्न सक्नेछ।</div><div class="content-paragraph indented-paragraph">(८) कारागार प्रशासकले बन्दीलाई आवश्यक अध्ययन सामग्री उपलब्ध गराउनु पर्नेछ।</div><div class="content-paragraph">२५. <span class="bold">सीपमूलक वा आयमूलक कार्यक्रम सञ्चालनः</span> (१) कारागार प्रशासकले बन्दीलाई आत्मनिर्भर बनाउन वा आय आर्जन गर्ने अवसर प्रदान गर्न कारागार परिसरभित्र विभिन्न सीपमूलक वा आयमूलक कार्यक्रम सञ्चालन गर्न सक्नेछ।</div><div class="content-paragraph indented-paragraph">(२) उपदफा (१) बमोजिम सञ्चालित कार्यक्रमबाट उत्पादित वस्तुलाई बजारको पहुँच दिन कारागार प्रशासकले आवश्यक व्यवस्था गर्नु पर्नेछ।</div><div class="content-paragraph indented-paragraph">(३) उपदफा (१) बमोजिम आयमुलक कार्यक्रमबाट प्राप्त आयमध्ये श्रमको योगदानको आधारमा तोकिए बमोजिमको रकम सम्बन्धित बन्दीलाई उपलब्ध गराउनु पर्नेछ ।</div><div class="content-paragraph indented-paragraph">(४) उपदफा (१) बमोजिम सीपमूलक वा आयमूलक कार्यक्रम सञ्चालन गर्ने सम्बन्धी अन्य व्यवस्था तोकिए बमोजिम हुनेछ ।</div><div class="content-paragraph">२६. <span class="bold">बन्दीलाई काममा लगाउन सकिनेः</span> (१) प्रचलित कानून बमोजिम अनुमति प्राप्त गरी कारागार परिसरमा कुनै कारखाना स्थापना भएकोमा त्यस्तो कारखानामा काम गर्न इच्छुक बन्दीलाई काममा लगाउन सकिनेछ ।</div><div class="content-paragraph indented-paragraph">(२) उपदफा (१) बमोजिम कुनै बन्दीले काम गरे बापत योगदानको आधारमा नेपाल सरकारले निर्धारण गरे बमोजिमको न्यूनतम पारिश्रमिकभन्दा कम नहुने गरी तोकिए बमोजिमको पारिश्रमिक दिनु पर्नेछ ।</div><div class="content-paragraph">तर आंशिक समय काम गर्ने बन्दीलाई योगदानको आधारमा तोकिए बमोजिमको पारिश्रमिक उपलब्ध गराउनु पर्नेछ ।</div><div class="content-paragraph">२७. <span class="bold">बन्दीले कारागार मार्फत निवेदन दिन सक्नेः</span> (१) बन्दीले प्रचलित कानून बमोजिम कुनै अदालत वा निकायमा फिरादपत्र, प्रतिउत्तरपत्र, पुनरावेदनपत्र वा अन्य कुनै किसिमको निवेदन पेश गर्नु पर्ने भएमा सो बापत लाग्ने दस्तुर समेत संलग्न राखी प्रचलित कानून बमोजिमको म्यादभित्र आफू रहेको कारागार कार्यालयमा पेश गर्नु पर्नेछ ।</div><div class="content-paragraph indented-paragraph">(२) उपदफा (१) बमोजिम कुनै फिरादपत्र, प्रतिउत्तरपत्र, पुनरावेदनपत्र वा अन्य कुनै किसिमको निवेदन प्राप्त भएकोमा कारागार प्रशासकले प्राप्त फिरादपत्र, प्रतिउत्तरपत्र, पुनरावेदनपत्र वा निवेदन म्यादभित्र भए निजको सहिछाप गराई प्रचलित कानून बमोजिम लाग्ने दस्तुर समेत बुझिलिई यथाशीघ्र सम्बन्धित निकायमा पठाउनु पर्नेछ ।</div><div class="content-paragraph">२८. <span class="bold">विवाह दर्ता सम्बन्धी व्यवस्थाः</span> (१) कारागारमा रहेका पुरुष र महिला बन्दी वा कारागारमा रहेको बन्दीसँग कारागारमा नरहेको पुरुष वा महिलाले विवाह गर्न चाहेमा विवाह दर्ताका लागि कारागार प्रशासक समक्ष निवेदन दिनु पर्नेछ।</div><div class="content-paragraph indented-paragraph">(२) उपदफा (१) बमोजिमको निवेदन पेश भएकोमा कारागार प्रशासकले विवाह दर्ताको लागि सम्बन्धित निकायलाई लेखी पठाउनु पर्नेछ ।</div><div class="content-paragraph indented-paragraph">(३) उपदफा (२) बमोजिम लेखी पठाएकोमा प्रचलित कानून बमोजिम उक्त विवाह दर्ता हुन सक्ने भनी सम्बन्धित निकायले कारागार कार्यालयलाई लेखी पठाएमा कारागार प्रशासकले विवाह दर्ता गर्ने दिन सम्बन्धित बन्दीलाई सुरक्षाकर्मी साथ लगाई विवाह दर्ता गर्न जाने अनुमति दिनु पर्नेछ ।</div><div class="content-paragraph">२९. <span class="bold">बन्दीको नाममा रहेको सम्पत्तिको हस्तान्तरणः</span> कारागारमा रहेका बन्दीको नाममा रहेको प्रचलित कानून बमोजिम रोक्का भएको बाहेक अन्य चल, अचल सम्पत्ति निजको मञ्जुरीमा प्रचलित कानून बमोजिम हक हस्तान्तरण वा अंशबण्डा गर्न सकिनेछ ।</div><div class="content-paragraph">३०. <span class="bold">बन्दीलाई अदालतमा उपस्थित गराउनेः</span> (१) कुनै मुद्दामा प्रमाण वा अन्य आवश्यक कुरा बन्दीबाट बुझ्नुपर्ने भएमा वा निज संलग्न रहेको मुद्दाको सुनुवाई हुने भएमा सम्बन्धित अदालतले त्यस्तो बन्दीलाई उपस्थित गराउनु भनी सम्बन्धित कारागार कार्यालयमा तोकिए बमोजिम पत्र पठाउनु पर्नेछ।</div><div class="content-paragraph indented-paragraph">(२) उपदफा (१) बमोजिमको पत्र प्राप्त भएमा कारागार प्रशासकले सम्बन्धित बन्दीलाई सुरक्षाकर्मीको निगरानीमा अदालतमा उपस्थित गराउनु पर्नेछ ।</div><div class="content-paragraph indented-paragraph">(३) यस दफामा अन्यत्र जुनसुकै कुरा लेखिएको भए तापनि कुनै बन्दीबाट कुनै कुरा बुझ्नु परेमा वा निजले गरेको अर्को कुनै कसूरको सम्बन्धमा अनुसन्धान गर्नु परेमा सम्बन्धित अनुसन्धान अधिकारीको अनुरोधमा अदालतले कुनै बन्दीलाई उपस्थित गराउन आदेश दिन सक्नेछ। त्यसरी आदेश दिएकोमा कारागार प्रशासकले त्यस्तो बन्दीलाई सम्बन्धित अधिकारी समक्ष उपस्थित गराउनु पर्नेछ।</div><div class="content-paragraph indented-paragraph">(४) यस दफा बमोजिम बन्दीलाई अदालतमा उपस्थित गराउँदा अदालतसँग समन्वय गरी श्रव्य-दृश्य संवाद (भिडियो कन्फरेन्स) मार्फत उपस्थित गराउन सकिनेछ।</div><div class="content-paragraph indented-paragraph">(५) बन्दीलाई अदालतमा उपस्थित गराउने सम्बन्धी अन्य व्यवस्था तोकिए बमोजिम हुनेछ।</div><div class="content-paragraph">३१. <span class="bold">बन्दी स्थानान्तरण गर्न सकिनेः</span> (१) कुनै बन्दीलाई प्रदेश सरकारले तोकिए बमोजिमको अवस्थामा सम्बन्धित प्रदेशभित्र रहेको प्रदेश सरकारले व्यवस्थापन र सञ्चालन गरेको कुनै एक कारागारबाट अर्को कारागारमा स्थानान्तरण गर्न सक्नेछ।</div><div class="content-paragraph indented-paragraph">(२) उपदफा (१) बमोजिम कुनै बन्दीलाई एक कारागारबाट अर्को कारागारमा स्थानान्तरण गर्दा सोको जानकारी विभागलाई दिनु पर्नेछ।</div><div class="content-paragraph indented-paragraph">(३) उपदफा (१) र (२) मा जुनसुकै कुरा लेखिएको भए तापनि विभागले एक प्रदेश कारागारबाट अर्को प्रदेश कारागारमा वा प्रदेश कारागारबाट सङ्घीय कारागारमा वा सङ्घीय कारागारबाट प्रदेश कारागारमा बन्दी स्थानान्तरण गर्न सक्नेछ।</div><div class="content-paragraph">तर खुला कारागार वा विशेष कारागारमा रहेका बन्दीलाई सोही प्रकृतिको कारागारमा मात्र स्थानान्तरण गर्न सकिनेछ ।</div><div class="content-paragraph indented-paragraph">(४) उपदफा (१) वा (३) बमोजिम बन्दी स्थानान्तरण गर्दा सम्बन्धित कारागार कार्यालयसँग समन्वय गर्नु पर्नेछ ।</div><div class="content-paragraph indented-paragraph">(५) यस दफा बमोजिम बन्दी स्थानान्तरण गर्दा पर्याप्त सुरक्षा व्यवस्था र अन्य आवश्यक उपाय अपनाई सुरक्षित र उपयुक्त यातायातको साधन मार्फत गर्नु पर्नेछ ।</div><div class="content-paragraph indented-paragraph">(६) यस दफा बमोजिम बन्दीको स्थानान्तरण गरेको जानकारी कारागार प्रशासकले त्यस्तो बन्दीको अभिलेख किताबमा रहेको सम्पर्क व्यक्ति वा परिवारको अन्य सदस्यलाई गराउनु पर्नेछ र बन्दीको कानून व्यवसायीले जानकारी मागेमा निजलाई समेत जानकारी दिनु पर्नेछ ।</div><div class="content-paragraph indented-paragraph">(७) बन्दी स्थानान्तरण सम्बन्धी अन्य व्यवस्था तोकिए बमोजिम हुनेछ ।</div><div class="content-paragraph">३२. <span class="bold">बन्दीको मृत्यु भएमा सोको व्यवस्थापनः</span> (१) कुनै बन्दीको मृत्यु भएमा सरकारी चिकित्सकले निजको मृत्युको कारण खुलाई मृत्युको प्रमाणपत्र दिनु पर्नेछ ।</div><div class="content-paragraph indented-paragraph">(२) कुनै बन्दीको मृत्यु भएकोमा सम्बन्धित चिकित्सकबाट मृत्युको यकिन भएपछि कारागार प्रशासकले निजलाई जुन अदालतको फैसला वा आदेश बमोजिम कैद भएको हो सो अदालतलाई र त्यस्तो मृतकको परिवारका सदस्य वा आफन्तलाई तोकिए बमोजिम जानकारी दिनु पर्नेछ ।</div><div class="content-paragraph indented-paragraph">(३) उपदफा (२) बमोजिम परिवारका सदस्य वा आफन्त वा सम्पर्क व्यक्तिलाई जानकारी दिँदा टेलिफोन वा विद्युतीय माध्यमबाट समेत दिन सकिनेछ ।</div><div class="content-paragraph indented-paragraph">(४) उपदफा (२) वा (३) बमोजिम जानकारी दिन नसकिएमा वा विदेशी बन्दीको मृत्यु भएकोमा सोको जानकारी दिने प्रयोजनको लागि राष्ट्रियस्तरको दैनिक पत्रिकामा सूचना प्रकाशन गर्न सकिनेछ।</div><div class="content-paragraph indented-paragraph">(५) उपदफा (१) बमोजिम मृत्यु भएको बन्दीको मृत शरीर निजको परिवारको सदस्य वा आफन्त वा सम्पर्क व्यक्तिले उपदफा (२), (३) वा (४) बमोजिम जानकारी प्राप्त गरेको वा सूचना प्रकाशन भएको मितिले बाटोको म्याद बाहेक पन्ध्र दिनभित्र जिम्मा लिनु पर्नेछ ।</div><div class="content-paragraph indented-paragraph">(६) उपदफा (५) बमोजिम त्यस्तो बन्दीको मृत शरीर निजको परिवारका सदस्य वा आफन्तले जिम्मा नलिएमा वा जिम्मा लिने आफन्त नभएमा कारागार प्रशासकले सरकारी खर्चमा परम्परा अनुसार सद्गत गराउनु पर्नेछ।</div><div class="content-paragraph indented-paragraph">(७) यस दफामा अन्यत्र जुनसुकै कुरा लेखिएको भए तापनि उपदफा (६) बमोजिमको बन्दीको मृत शरीर अध्ययन अनुसन्धानको लागि कुनै शैक्षिक संस्थालाई तोकिए बमोजिम उपलब्ध गराउन सकिनेछ।</div><div class="content-paragraph indented-paragraph">(८) उपदफा (१) बमोजिम मृत्यु भएको बन्दीको सद्गत गर्ने परिवार वा आफन्तलाई कारागार प्रशासकले तोकिए बमोजिम सद्गत खर्च उपलव्ध गराउन सक्नेछ।</div><div class="document-title">परिच्छेद-६</div><div class="document-subtitle">विशेष संरक्षणको व्यवस्था</div><div class="content-paragraph">३३. <span class="bold">नाबालकलाई आमासँग राख्न सकिनेः</span> (१) पाँच वर्षभन्दा कम उमेरको नाबालकको आमा कारागारमा रहनु पर्ने भएमा देहायका अवस्थामा कारागार प्रशासकले त्यस्तो नाबालकलाई निजको आमासँग कारागारमा बस्ने अनुमति दिन सक्नेछः-</div><div class="content-paragraph indented-paragraph">(क) सम्बन्ध विच्छेद गरेकी आमा भएमा,</div><div class="content-paragraph indented-paragraph">(ख) त्यस्तो नाबालकको बाबु नभएमा वा निज पनि कारागारमा रहेको भएमा,</div><div class="content-paragraph indented-paragraph">(ग) अदालतले त्यस्तो नाबालक निजको आमासँगै कारागारमा रहनु पर्ने आदेश दिएमा, वा</div><div class="content-paragraph indented-paragraph">(घ) त्यस्तो नाबालकको आमाले निजलाई आफूसँग राख्न माग गरेमा।</div><div class="content-paragraph indented-paragraph">(२) उपदफा (१) बमोजिम कुनै नाबालक कारागारमा रहेकी आमासँग बस्ने भएमा कारागार प्रशासकले आमा र बच्चालाई बस्नको लागि उपयुक्त कोठाको व्यवस्था गर्नु पर्नेछ ।</div><div class="content-paragraph">३४. <span class="bold">कारागारमा नाबालकको हेरचाह वा पालन पोषणः</span> (१) कुनै बन्दीको निजले पालन पोषण गर्नु पर्ने नाबालक रहेछ र त्यस्तो नाबालकको पालन पोषण गर्ने अरु कोही रहेनछ भने निज थुना वा कैदमा रहुञ्जेल त्यस्तो नाबालकको सम्पूर्ण हेरविचार, शिक्षा, दीक्षा र पालन पोषणको व्यवस्था तोकिए बमोजिम कारागार कार्यालयले गर्नेछ ।</div><div class="content-paragraph indented-paragraph">(२) उपदफा (१) मा जुनसुकै कुरा लेखिएको भए तापनि त्यस्तो नाबालकको सम्पूर्ण हेरविचार, शिक्षा, दीक्षा र पालन पोषणको व्यवस्था गर्न कारागार प्रशासकले सम्बन्धित बन्दीको सहमति र प्रमुख जिल्ला अधिकारीको समन्वयमा बाल कल्याण सम्बन्धी काम गर्ने सरकारी संस्था वा सो प्रयोजनको लागि प्रचलित कानून बमोजिम स्थापना भएका सामाजिक संस्थाको जिम्मा लगाउन सक्नेछ।</div><div class="content-paragraph indented-paragraph">(३) कारागार प्रशासकले कारागारमा रहेका पाँच वर्षभन्दा कम उमेरका नाबालकको लागि प्रारम्भिक बाल विकास सम्बन्धी योजना तयार गर्नु पर्नेछ ।</div><div class="content-paragraph indented-paragraph">(४) उपदफा (३) बमोजिमको योजना तयार गर्ने र कार्यान्वयन गर्ने सम्बन्धी अन्य व्यवस्था तोकिए बमोजिम हुनेछ।</div><div class="content-paragraph">३५. <span class="bold">बन्दीका आश्रित नाबालकलाई राशन र पोशाकः</span> कारागार प्रशासकले बन्दीका आश्रित नाबालकको लागि तोकिए बमोजिम दैनिक राशन र मौसम अनुसारको पोशाकको व्यवस्था गर्नु पर्नेछ ।</div><div class="content-paragraph">३६. <span class="bold">नाबालक अभिलेख दर्ता किताबको व्यवस्थाः</span> (१) कारागार प्रशासकले प्रत्येक कारागारमा बन्दी महिलाबाट जन्मिएका वा बन्दीसँग आश्रित भई कारागारमा रहेका नाबालकको अभिलेख राख्न एक छुट्टै दर्ता किताब खडा गर्नु पर्नेछ ।</div><div class="content-paragraph indented-paragraph">(२) उपदफा (१) बमोजिमको किताबमा देहायका विवरण उल्लेख गर्नु पर्नेछः-</div><div class="content-paragraph indented-paragraph indented-paragraph">(क) नाबालकको नाम, थर र ठेगाना,</div><div class="content-paragraph indented-paragraph indented-paragraph">(ख) नाबालकको बाबु, आमाको नाम, थर र ठेगाना,</div><div class="content-paragraph indented-paragraph indented-paragraph">(ग) नाबालकको जन्म मिति तथा लिङ्ग, र</div><div class="content-paragraph indented-paragraph indented-paragraph">(घ) अन्य आवश्यक विवरण।</div><div class="content-paragraph indented-paragraph">(३) उपदफा (१) बमोजिमको नाबालकको जन्म दर्ता गराउनु पर्ने भएमा कारागार प्रशासकले उपदफा (२) बमोजिमको विवरण सहित सम्बन्धित निकायलाई सिफारिस गर्नु पर्नेछ ।</div><div class="content-paragraph">३७. <span class="bold">गर्भवती वा सुत्केरी बन्दी सम्बन्धी व्यवस्थाः</span> (१) कारागार प्रशासकले गर्भवती वा सुत्केरी बन्दीलाई उपयुक्त बसोबास, पौष्टिक आहार, नियमित स्वास्थ्य परीक्षण र औषधि उपचारका सम्बन्धमा तोकिए बमोजिमको विशेष व्यवस्था गर्नु पर्नेछ ।</div><div class="content-paragraph indented-paragraph">(२) गर्भ रहेको छ महिना पूरा भएको गर्भवती बन्दीले आफू कारागार बाहिर बसी स्वास्थ्य उपचार गर्न चाहेमा कारागार प्रशासकले निज सुत्केरी भएको अन्ठानब्बे दिन पूरा भएको भोलीपल्ट कारागारमा फर्कने गरी कागज गराई तोकिए बमोजिम परिवारका सदस्यको जिम्मा जमानीमा कारागारबाट बाहिर जाने अनुमति दिनु पर्नेछ ।</div><div class="content-paragraph indented-paragraph">(३) उपदफा (२) मा जुनसुकै कुरा लेखिएको भए तापनि देहायका अवस्थाका बन्दीलाई कारागारबाट जिम्मा जमानीमा छोड्न सकिने छैनः-</div><div class="content-paragraph indented-paragraph indented-paragraph">(क) प्रचलित कानून बमोजिम जन्म कैद वा जघन्य कसूरको सजाय पाएको,</div><div class="content-paragraph indented-paragraph indented-paragraph">(ख) जन्म कैद वा जघन्य कसूरको सजाय हुन सक्ने कसूरको अभियोगमा थुनामा रहेको, वा</div><div class="content-paragraph indented-paragraph indented-paragraph">(ग) विशेष सुरक्षा कक्षमा राख्ने प्रकृतिको।</div><div class="content-paragraph indented-paragraph">(४) उपदफा (२) बमोजिम जिम्मा जमानीमा छुटेकी गर्भवती बन्दी कारागार बाहिर रहेकोमा निज कारागारभित्रै रहे सरह मानिनेछ र सो अवधि निजले कैद बसेको अवधिमा गणना गरिनेछ ।</div><div class="content-paragraph">तर त्यसरी बाहिर गएको बन्दी काबु बाहिरको परिस्थिति परेको अवस्थामा बाहेक उपदफा (२) बमोजिमको अवधिमा कारागारमा नफर्किएमा त्यसरी कारागार बाहिर रहेको अवधिलाई कारागारभित्र रहेको मानिने छैन र निज कैद बस्नु पर्ने अवधिमा सो अवधि समेत जोडी कैद गर्नु पर्नेछ ।</div><div class="content-paragraph indented-paragraph">(५) उपदफा (२) बमोजिम जिम्मा जमानीमा छुटेकी गर्भवती बन्दी सो उपदफा बमोजिमको अवधिमा कारागारमा नफर्केमा कारागार प्रमुखले सुरक्षाकर्मी खटाई कारागारमा उपस्थित गराउनेछ।</div><div class="content-paragraph">३८. <span class="bold">विशेष अवस्थाका अन्य बन्दीको संरक्षणः</span> कारागार प्रशासकले कारागारमा रहेका देहायका बन्दीको खानपान, बसोबास र स्वास्थ्य परीक्षणका सम्बन्धमा तोकिए बमोजिमको विशेष ध्यान दिनु पर्नेछः</div><div class="content-paragraph indented-paragraph">(क) अपाङ्गता भएका,</div><div class="content-paragraph indented-paragraph">(ख) मानसिक रोगी,</div><div class="content-paragraph indented-paragraph">(ग) कडा रोग लागेका, र</div><div class="content-paragraph indented-paragraph">(घ) पैसट्टी वर्ष उमेर पुगेका।</div><div class="content-paragraph">३९. <span class="bold">कडा रोग लागी अशक्त भएका कैदीलाई छोड्न सक्नेः</span> मुटु रोग, मिर्गौला रोग, क्यान्सर, पार्किङसन, अल्जाइमर, हेड इन्जुरी, स्पाइनल इन्जुरी वा सिकलसेल एनिमिया रोग लागी गम्भीर अवस्थामा रहेको, आफ्नो स्याहार आफैं गर्न नसक्ने तथा निको हुन नसक्ने भनी मेडिकल बोर्डले सिफारिस गरेका वा दुवै आँखा नदेख्ने वा दुवै खुट्टा नचल्ने वा अङ्गभङ्ग भई ओछ्यान परी निको नहुने अवस्थामा पुगेको भनी सरकारी चिकित्सकले सिफारिस गरेका कैदीको हकमा विभागको स्वीकृति लिई कारागार प्रशासकले बाँकी कैद कट्टा हुने गरी परिवारका सदस्यको जिम्मामा छोड्न सक्नेछ ।</div><div class="content-paragraph">४०. <span class="bold">विशेष कारागारमा बन्दी व्यवस्थापनः</span> (१) प्रचलित कानून बमोजिम जीवित रहेसम्म कैद सजाय तोकिएका कैदीलाई विशेष कारागारमा राखिनेछ।</div><div class="content-paragraph indented-paragraph">(२) प्रचलित कानून बमोजिम जन्म कैदको सजाय तोकिएका कैदीलाई कसूरको प्रकृति, कसूरको गाम्भीर्यता वा सुरक्षा संवेदनशीलताको आधारमा विशेष कारागारमा राख्न सकिनेछ ।</div><div class="content-paragraph indented-paragraph">(३) प्रचलित कानून बमोजिमको जघन्य कसूरको आरोपमा पूर्पक्षको लागि अदालतको आदेश बमोजिम विशेष निगरानी वा सुरक्षाका साथ थुनामा राख्नु पर्ने थुनुवालाई विशेष कारागारमा राख्न सकिनेछ । यसरी पुर्पक्षको लागि थुनामा राखिएका थुनुवालाई अन्य कैदी रहने कक्षभन्दा छुट्टै कक्षमा राख्नु पर्नेछ।</div><div class="content-paragraph indented-paragraph">(४) विशेष कारागारको व्यवस्था नभएसम्मको लागि उपदफा (१) बमोजिमका बन्दीलाई सङ्घीय कारागारमा राखिनेछ।</div><div class="content-paragraph">४१. <span class="bold">खुला कारागार सम्बन्धी व्यवस्थाः</span> (१) प्रचलित कानून बमोजिम खुला कारागारमा राख्न सकिने कैदीलाई कारागार प्रशासकले त्यस्तो कारागारमा राख्न सिफारिस गर्न सक्नेछ।</div><div class="content-paragraph indented-paragraph">(२) खुला कारागारमा रहेका बन्दीलाई देहायको काममा खटाउन सकिनेछः-</div><div class="content-paragraph indented-paragraph indented-paragraph">(क) नेपाल सरकार वा प्रदेश सरकार मातहत सञ्चालित विकास आयोजना वा कार्यक्रममा वा कुनै सार्वजनिक निकायमा काम गर्न,</div><div class="content-paragraph indented-paragraph indented-paragraph">(ख) स्वयंसेवकको रुपमा काम गर्न, वा</div><div class="content-paragraph indented-paragraph indented-paragraph">(ग) क्षमता तथा सीप विकास सम्बन्धी तालिम लिन।</div><div class="content-paragraph indented-paragraph">(३) उपदफा (२) को खण्ड (क) बमोजिम काममा खटाइएको बन्दीलाई योगदानको आधारमा नेपाल सरकारले तोकेको न्यूनतम पारिश्रमिकभन्दा कम नहुने गरी तोकिए बमोजिमको पारिश्रमिक उपलब्ध गराउनु पर्नेछ ।</div><div class="content-paragraph">तर आंशिक समय काम गर्ने बन्दीलाई योगदानको आधारमा तोकिए बमोजिमको पारिश्रमिक उपलब्ध गराउनु पर्नेछ ।</div><div class="content-paragraph indented-paragraph">(४) खुला कारागारमा रहेका बन्दीको विवरण कारागार प्रशासकले तोकिए बमोजिमको ढाँचामा राख्नु पर्नेछ ।</div><div class="document-title">परिच्छेद-७</div><div class="document-subtitle">कारागार निरीक्षण</div><div class="content-paragraph">४२. <span class="bold">महान्यायाधिवक्ताले निरीक्षण गर्नेः</span> (१) महान्यायाधिवक्ता वा निजले तोकेको अधिकारीले प्रत्येक वर्ष कम्तीमा एक पटक कारागारको निरीक्षण गर्नु वा गराउनु पर्नेछ ।</div><div class="content-paragraph indented-paragraph">(२) उपदफा (१) बमोजिम निरीक्षण गर्दा देहायका विषयमा ध्यान दिनु पर्नेछः-</div><div class="content-paragraph indented-paragraph indented-paragraph">(क) कारागारमा रहेको बन्दीलाई मानवोचित व्यवहार गरेको वा नगरेको,</div><div class="content-paragraph indented-paragraph indented-paragraph">(ख) बन्दीलाई आफन्त तथा कानून व्यवसायीसँग भेटघाट गर्न दिएको वा नदिएको,</div><div class="content-paragraph indented-paragraph indented-paragraph">(ग) कारागारका बन्दीले प्रचलित कानून बमोजिम कैद वा थुनामा बस्नु पर्ने अवधि पूरा भएपछि तत्काल थुना मुक्त हुने गरेको वा नगरेको,</div><div class="content-paragraph indented-paragraph indented-paragraph">(घ) यस ऐन वा प्रचलित कानून बमोजिम कारागार प्रशासकले गर्नु पर्ने काम कारबाही सो बमोजिम गरेको वा नगरेको, र</div><div class="content-paragraph indented-paragraph indented-paragraph">(ङ) यस ऐन बमोजिम बन्दीले पाउने सुविधा प्राप्त गरेको वा नगरेको।</div><div class="content-paragraph indented-paragraph">(३) उपदफा (२) बमोजिम निरीक्षण गर्दा प्रचलित कानून विपरीत कुनै काम कारबाही भए, गरेको देखिएमा दफा ४९ मा लेखिएकोमा सोही बमोजिम र अन्यको हकमा प्रचलित कानून बमोजिम गर्नु गराउनु पर्नेछ।</div><div class="content-paragraph indented-paragraph">(४) उपदफा (१) बमोजिम गरिने निरीक्षणको प्रयोजनको लागि महान्यायाधिवक्ताको कार्यालयले आवश्यक निर्देशिका बनाउन सक्नेछ।</div><div class="content-paragraph">४३. <span class="bold">न्यायाधीशले निरीक्षण गर्नेः</span> उच्च अदालतको मुख्य न्यायाधीश वा न्यायाधीशले उच्च अदालतको प्रादेशिक अधिकार क्षेत्रभित्रको कारागारमा र जिल्ला न्यायाधीशले जिल्लाभित्रको कारागारमा प्रत्येक वर्ष कम्तीमा एक पटक निरीक्षण गर्नु पर्नेछ ।</div><div class="content-paragraph">४४. <span class="bold">प्रमुख जिल्ला अधिकारीले निरीक्षण गर्नेः</span> (१) प्रमुख जिल्ला अधिकारीले तीन महिनामा कम्तीमा एक पटक र आवश्यकता अनुसार कारागारको निरीक्षण गर्नु पर्नेछ ।</div><div class="content-paragraph indented-paragraph">(२) उपदफा (१) बमोजिम प्रमुख जिल्ला अधिकारीले देहायका विषयमा निरीक्षण गर्नु पर्नेछः-</div><div class="content-paragraph indented-paragraph indented-paragraph">(क) कारागार सुरक्षाको उचित प्रबन्ध भए, नभएको,</div><div class="content-paragraph indented-paragraph indented-paragraph">(ख) कैदीले कैद म्याद भुक्तान भएको दिन थुनामुक्त हुने गरे, नगरेको,</div><div class="content-paragraph indented-paragraph indented-paragraph">(ग) अदालतबाट तोकिएको पेशीमा बन्दीहरु समयमा अदालतमा उपस्थित हुन पाउने गरे, नगरेको,</div><div class="content-paragraph indented-paragraph indented-paragraph">(घ) बन्दीको लागि उपलब्ध हुने गरेको राशन समयमा प्राप्त हुने गरे, नगरेको र गुणस्तरीय भए, नभएको,</div><div class="content-paragraph indented-paragraph indented-paragraph">(ङ) बन्दीहरुको लागि यस ऐन बमोजिम औषधि उपचारको व्यवस्था भए, नभएको,</div><div class="content-paragraph indented-paragraph indented-paragraph">(च) प्रचलित कानून बमोजिम बन्दीहरुले प्राप्त गर्नुपर्ने सेवा सुविधा प्राप्त हुने गरे, नगरेको,</div><div class="content-paragraph indented-paragraph">(३) उपदफा (१) र (२) बमोजिम निरीक्षण गरी सोको प्रतिवेदन सङ्घीय कारागारको हकमा मन्त्रालय र विभागमा तथा प्रदेश कारागारको हकमा मन्त्रालय, विभाग र सम्बन्धित प्रदेश सरकारको कारागार हेर्ने मन्त्रालयमा पेश गर्नु पर्नेछ ।</div><div class="content-paragraph">४५. <span class="bold">बन्दीलाई छाडिदिन सक्नेः</span> (१) दफा ४२,४३ वा ४४ बमोजिम निरीक्षण गर्ने अधिकारीले कारागारको निरीक्षण गर्दाका क्रममा कुनै बन्दी निजलाई तोकिएको कैद अवधिभन्दा बढी अवधि कैदमा रहेको वा प्रचलित कानूनले थुन्न पाउनेभन्दा बढी अवधि थुनामा परेको देखेमा त्यस्तो बन्दीलाई तुरुन्त छाडिदिने आदेश दिन सक्नेछ र त्यस्तो आदेश भएकोमा सोको पालना गर्नु सम्बन्धित कारागार प्रशासकको कर्तव्य हुनेछ।</div><div class="content-paragraph indented-paragraph">(२) उपदफा (१) बमोजिमको अधिकारीले कुनै बन्दीलाई छाडिदिने आदेश दिएकोमा वा कारागार निरीक्षण गर्दा यस ऐन बमोजिम नभएको वा नगरेको अन्य कुरा देखेमा सो कुरा समेत खुलाई सर्वोच्च अदालत, मन्त्रालय र विभागमा प्रतिवेदन पठाउनु पर्नेछ।</div><div class="content-paragraph indented-paragraph">(३) उपदफा (१) बमोजिम कारागार निरीक्षण गर्ने अधिकारीले कुनै कर्मचारी वा सुरक्षाकर्मीको लापरबाहीको कारणले कुनै बन्दी निजलाई तोकिएको कैद अवधिभन्दा बढी अवधि कैदमा रहेको वा प्रचलित कानूनले थुन्न पाउनेभन्दा बढी अवधि थुनामा परेको देखेमा त्यस्तो कर्मचारी वा सुरक्षाकर्मीलाई प्रचलित कानून बमोजिम विभागीय कारबाहीको लागि सम्बन्धित निकायमा लेखी पठाउनु पर्नेछ ।</div><div class="content-paragraph">४६. <span class="bold">निर्देशन दिन सक्नेः</span> (१) दफा ४२, ४३ वा ४४ बमोजिम कारागार निरीक्षण गर्दा कुनै त्रुटि वा कमजोरी फेला पारेमा वा कुनै कुरामा सुधार गर्नु पर्ने देखेमा निरीक्षण गर्ने अधिकारीले कारागार प्रशासकलाई आवश्यक निर्देशन दिन सक्नेछ।</div><div class="content-paragraph indented-paragraph">(२) उपदफा (१) बमोजिम दिइएको निर्देशनको पालना गर्नु सम्बन्धित कारागार प्रशासकको कर्तव्य हुनेछ ।</div><div class="content-paragraph">४७. <span class="bold">निरीक्षण प्रतिवेदनः</span> (१) महान्यायाधिवक्ता वा निजले तोकेको अधिकारीले दफा ४२ बमोजिम गरेको निरीक्षणको वार्षिक प्रतिवेदन तयार गरी मन्त्रालय, सम्बन्धित प्रदेश सरकार र विभागलाई उपलब्ध गराउनु पर्नेछ ।</div><div class="content-paragraph indented-paragraph">(२) उपदफा (१) बमोजिम प्राप्त प्रतिवेदनको आधारमा मन्त्रालय वा प्रदेश सरकारको सम्बन्धित मन्त्रालय वा विभागले सम्बन्धित कारागार कार्यालयलाई आवश्यक निर्देशन दिन सक्नेछ ।</div><div class="content-paragraph indented-paragraph">(३) उपदफा (१) बमोजिमको प्रतिवेदनमा उल्लिखित सुझाव तथा उपदफा (२) बमोजिमको निर्देशन कार्यान्वयन गर्ने वा गराउने जिम्मेवारी सम्बन्धित निकाय तथा कारागार प्रशासकको हुनेछ ।</div><div class="content-paragraph">४८. <span class="bold">प्रतिकूल असर नपर्नेः</span> यस परिच्छेदमा जुनसुकै कुरा लेखिएको भए तापनि प्रचलित कानून बमोजिम कारागारको निरीक्षण गर्ने अन्य अधिकारीको अख्तियारीमा यस परिच्छेदमा लेखिएको कुराले कुनै प्रतिकूल असर पार्ने छैन।</div><div class="document-title">परिच्छेद-८</div><div class="document-subtitle">कसूर तथा सजाय</div><div class="content-paragraph">४९. <span class="bold">कसुर तथा सजायः</span> (१) कुनै बन्दीले देहायको कसूर गरेमा देहाय बमोजिमको सजाय हुनेछः-</div><div class="content-paragraph indented-paragraph">(क) देहायको कसूर गरेमा दश वर्षसम्म कैद वा एक लाख रुपैयाँसम्म जरिबाना वा दुवै सजायः-</div><div class="content-paragraph indented-paragraph indented-paragraph">(१) कारागारको पर्खाल, झ्याल, ढोका फोरेमा, भत्काएमा, नष्ट गरेमा वा त्यसको उद्योग गरेमा वा कारागारबाट गोप्य रुपमा भाग्न सकिने कुनै मार्ग बनाएमा वा त्यसको उद्योग गरेमा,</div><div class="content-paragraph indented-paragraph indented-paragraph">(२) कारागारभित्र हुलदङ्गा गरेमा,</div><div class="content-paragraph indented-paragraph indented-paragraph">(३) बन्दी, कारागार कार्यालयका कर्मचारी वा आगन्तुकको शरीर बन्धक लिएमा, निजलाई आक्रमण गरेमा वा यातना दिएमा,</div><div class="content-paragraph indented-paragraph indented-paragraph">(४) कारागारभित्रको संरचना वा कुनै वस्तु नष्ट गर्ने उद्देश्यले आगजनी गरे वा गराएमा,</div><div class="content-paragraph indented-paragraph indented-paragraph">(५) कारागार तथा बन्दीको सुरक्षाका लागि खटिएका सुरक्षाकर्मीको हात हतियार खोसेमा वा निजलाई नियन्त्रणमा लिएमा ।</div><div class="content-paragraph indented-paragraph">(ख) कारागारबाट भागेमा वा भाग्ने उद्योग गरेमा पाँच वर्षसम्म कैद वा पचास हजार रुपैयाँसम्म जरिबाना वा दुवै सजाय,</div><div class="content-paragraph indented-paragraph">(ग) प्रचलित कानून बमोजिम सजाय पाई खुल्ला कारागार, सुधार गृह, पुनर्स्थापना केन्द्र, बाल सुधार गृह, प्रोवेशन वा प्यारोलमा रहेको व्यक्ति भागेमा पाँच वर्षसम्म कैद वा पचास हजार रुपैयाँसम्म जरिबाना वा दुवै सजाय,</div><div class="content-paragraph indented-paragraph">(घ) देहायको कसूर गरेमा तीन वर्षसम्म कैद वा तीस हजार रुपैयाँसम्म जरिबाना वा दुवै सजायः-</div><div class="content-paragraph indented-paragraph indented-paragraph">(१) कुनै व्यक्तिउपर कुनै किसिमले आपराधिक मनसायले बल प्रयोग गरेमा,</div><div class="content-paragraph indented-paragraph indented-paragraph">(२) कारागारको कुनै सम्पत्ति जानाजानी बिगारेमा वा नष्ट गरेमा,</div><div class="content-paragraph indented-paragraph indented-paragraph">(३) कारागारको अभिलेख वा कुनै मिसिल वा कागजात नष्ट गरेमा, बिगारेमा वा च्यातेमा,</div><div class="content-paragraph indented-paragraph indented-paragraph">(४) अनुमति बिना हतकडी खोलेमा वा भाँचेमा,</div><div class="content-paragraph indented-paragraph indented-paragraph">(५) कारागारभित्र निषेध गरिएको कुनै चीज वा मालसामान लिएमा, राखेमा वा पठाएमा,</div><div class="content-paragraph indented-paragraph indented-paragraph">(६) कारखाना वा भान्साको कुनै वस्तु वा हतियार प्रयोग गरी क्षति पुऱ्याएमा,</div><div class="content-paragraph indented-paragraph indented-paragraph">(७) कारागारमा राखिएका सिसीटिभी, मेटालिक डिटेक्टर वा अन्य उपकरण नष्ट गरेमा वा सोको उद्योग गरेमा।</div><div class="content-paragraph indented-paragraph">(ङ) देहायको कसूर गरेमा दुई वर्षसम्म कैद वा बीस हजार रुपैयाँसम्म जरिबाना वा दुवै सजायः-</div><div class="content-paragraph indented-paragraph indented-paragraph">(१) कुनै व्यक्तिउपर अपमानजनक वा धम्कीपूर्ण भाषा प्रयोग गरेमा,</div><div class="content-paragraph indented-paragraph indented-paragraph">(२) अभद्र वा अनुशासनहीन काम गरेमा,</div><div class="content-paragraph indented-paragraph indented-paragraph">(३) यस ऐन वा यस ऐन अन्तर्गत बनेको नियमको बर्खिलाप कुनै काम कुरा गरेमा वा गराएमा।</div><div class="content-paragraph indented-paragraph">(च) कसैले कुनै बन्दीविरुद्ध यौन दुर्व्यवहार सम्बन्धी कसूर गरेमा प्रचलित कानून बमोजिम हुने सजायमा थप दुई वर्षसम्म कैद वा बीस हजार रुपैयाँसम्म जरिबाना वा दुवै सजाय हुनेछ ।</div><div class="content-paragraph indented-paragraph">(२) कसैले कुनै बन्दीलाई भगाएमा वा भगाउने उद्योग गरेमा तीन वर्षसम्म कैद वा तीस हजार रुपैयाँसम्म जरिबाना वा दुवै सजाय हुनेछ।</div><div class="content-paragraph indented-paragraph">(३) कुनै कर्मचारी वा सुरक्षाकर्मीले जानी जानी वा लापरबाही गरी उपदफा (१) वा (२) बमोजिमको काम हुन दिएमा त्यस्तो कर्मचारी वा सुरक्षाकर्मीलाई समेत सोही उपदफामा लेखिए बमोजिमको सजाय हुनेछ।</div><div class="content-paragraph indented-paragraph">(४) दफा ३७ को उपदफा (२) बमोजिम जिम्मा जमानीमा छोडिएको बन्दी सो अवधिमा कारागारमा उपस्थित नभएमा त्यसरी जिम्मा जमानी लिने व्यक्तिलाई एक वर्षसम्म कैद वा दश हजार रुपैयाँसम्म जरिबाना वा दुवै सजाय हुनेछ।</div><div class="content-paragraph">५०. <span class="bold">सरकारवादी हुनेः</span> (१) दफा ४९ बमोजिम कारबाही र किनारा हुने मुद्दा नेपाल सरकार वादी हुनेछ र त्यस्तो मुद्दा मुलुकी फौजदारी कार्यविधि संहिता, २०७४ को अनुसूची-१ मा समावेश भएको मानिनेछ ।</div><div class="content-paragraph indented-paragraph">(२) दफा ४९ बमोजिमका मुद्दाको अनुसन्धान तथा कारबाही गर्दा कारागार प्रशासक वा कारागार कार्यालयको कुनै कर्मचारीको प्रतिवेदनको आधारमा गर्नु पर्नेछ।</div><div class="content-paragraph">५१. <span class="bold">मुद्दा हेर्ने अधिकारीः</span> दफा ४९ बमोजिमको मुद्दाको कारबाही र किनारा गर्ने अधिकार सम्बन्धित जिल्ला अदालतलाई हुनेछ।</div><div class="content-paragraph">५२. <span class="bold">जरिबाना गर्न सक्नेः</span> (१) कसैले देहायको काम गरेमा, सोको उद्योग गरेमा वा दुरुत्साहन दिएमा कारागार प्रशासकले दश हजार रुपैयाँसम्म जरिबाना गर्न सक्नेछ :-</div><div class="content-paragraph indented-paragraph">(क) दफा ५३ बमोजिमको आचारसंहिताको उल्लङ्घन गरेमा, वा</div><div class="content-paragraph indented-paragraph">(ख) यो ऐन वा प्रचलित कानून बमोजिम निषेध गरिएको वस्तु बाहेक यो ऐन विपरीत अन्य कुनै चिजवस्तु कारागारभित्र ल्याएमा वा कारागारबाट बाहिर लगेमा।</div><div class="content-paragraph indented-paragraph">(२) उपदफा (१) बमोजिम भएको जरिबाना उपर चित्त नबुझ्ने व्यक्तिले पैंतीस दिनभित्र सम्बन्धित जिल्ला अदालतमा पुनरावेदन गर्न सक्नेछ।</div><div class="document-title">परिच्छेद-९</div><div class="document-subtitle">विविध</div><div class="content-paragraph">५३. <span class="bold">आचारसंहिता बनाउनेः</span> (१) विभागले कारागारको सुव्यवस्था कायम राख्न, बन्दीको अनुशासन कायम गर्न वा कारागारको सुरक्षा व्यवस्थापन गर्न कारागार कार्यालयका कर्मचारी, सुरक्षाकर्मी, बन्दी र आगन्तुकले पालना गर्नु पर्ने आचारसंहिता बनाई लागू गर्नु पर्नेछ ।</div><div class="content-paragraph indented-paragraph">(२) उपदफा (१) बमोजिमको आचारसंहिताको पालना गर्नु कर्मचारी, सुरक्षाकर्मी, बन्दी तथा सम्बन्धित सबैको कर्तव्य हुनेछ।</div><div class="content-paragraph indented-paragraph">(३) उपदफा (१) बमोजिमको आचारसंहिता उल्लङ्घन गर्ने कर्मचारी वा सुरक्षाकर्मीलाई दफा ५२ को उपदफा (१) बमोजिमको जरिबानाको अतिरिक्त प्रचलित कानून बमोजिम विभागीय सजाय समेत हुनेछ।</div><div class="content-paragraph">५४. <span class="bold">विशेष जिम्मेवारी बापत पाउने सुविधाः</span> (१) कारागारको आन्तरिक व्यवस्थापनको लागि बन्दीहरूमध्येबाट चौकीदार, नाइके वा सहनाइके तोक्न सकिनेछ ।</div><div class="content-paragraph indented-paragraph">(२) उपदफा (१) बमोजिम चौकिदार, नाइके वा सहनाइके तोक्दा सम्भव भएसम्म प्रचलित कानून बमोजिम कैद कट्टा नहुने कसूरमा कैदमा रहेको बन्दीलाई तोक्नु हुँदैन।</div><div class="content-paragraph indented-paragraph">(३) उपदफा (१) बमोजिम चौकीदार, नाइके वा सहनाइके तोक्दा एक वर्षभन्दा बढी अवधिको लागि तोक्नु हुँदैन र एक पटक चौकीदारको जिम्मेवारी प्राप्त गरेको बन्दीले त्यस्तो जिम्मेवारी पुरा गरेको एक वर्ष पुरा नभई सोही वा अर्को जिम्मेवारी प्राप्त गर्ने गरी तोक्नु हुँदैन।</div><div class="content-paragraph indented-paragraph">(४) उपदफा (१) बमोजिम तोकिएका चौकीदार, नाइके वा सहनाइके वा दफा २४ को उपदफा (४) बमोजिम तोकिएको शिक्षक वा दफा २६ बमोजिम कारखानामा काम गर्ने बन्दीको हकमा देहाय बमोजिमको कैद कट्टा हुनेछः-</div><div class="content-paragraph indented-paragraph indented-paragraph">(क) चौकीदारको हकमा एक महिना बराबर छ दिन,</div><div class="content-paragraph indented-paragraph indented-paragraph">(ख) नाइकेको हकमा एक महिना बराबर पाँच दिन,</div><div class="content-paragraph indented-paragraph indented-paragraph">(ग) सहनाइकेको हकमा एक महिना बराबर चार दिन,</div><div class="content-paragraph indented-paragraph indented-paragraph">(घ) शिक्षकको हकमा एक महिना बराबर छ दिन,</div><div class="content-paragraph indented-paragraph indented-paragraph">(ङ) कारखानाका काम गर्ने कामदारको हकमा एक महिना बराबर छ दिन।</div><div class="content-paragraph">५५. <span class="bold">गुनासो वा उजुरी गर्न सक्नेः</span> (१) बन्दीले आफूलाई परेको मर्का सम्बन्धमा व्यक्तिगत वा सामहिक रुपमा गुनासो वा उजुरी गर्न सक्ने व्यवस्था कारागार प्रशासकले मिलाउनु पर्नेछ ।</div><div class="content-paragraph indented-paragraph">(२) दफा ४२,४३ वा ४४ बमोजिम हुने निरीक्षणको क्रममा बन्दीले आफूलाई परेको मर्का सम्बन्धमा त्यसरी निरीक्षण गर्ने अधिकारी समक्ष गुनासो वा उजुरी गर्न सक्नेछ।</div><div class="content-paragraph indented-paragraph">(३) उपदफा (१) वा (२) बमोजिम गुनासो वा उजुरी परेमा कारागार प्रशासकले सो सम्बन्धमा यथाशीघ्र छानबिन गरी त्यस्तो गुनासो वा उजुरीको विषयमा आवश्यक कारबाही गर्नु पर्नेछ।</div><div class="content-paragraph indented-paragraph">(४) उपदफा (३) बमोजिम परेको गुनासो वा उजुरीको विषय निरीक्षण गर्ने अधिकारीले सम्बन्धित निकाय वा अधिकारी समक्ष पठाउनु पर्नेछ।</div><div class="content-paragraph indented-paragraph">(५) उपदफा (४) बमोजिम प्राप्त भएको गुनासो वा उजुरीको सम्बन्धमा सम्बन्धित निकाय वा अधिकारीले आवश्यक कारबाही गरी सोको जानकारी त्यसरी निरीक्षण गर्ने अधिकारीलाई समेत गराउनु पर्नेछ।</div><div class="content-paragraph">५६. <span class="bold">प्रचलित कानून बमोजिम हुनेः</span> यस ऐनमा लेखिएको विषयमा यसै ऐन बमोजिम र अन्य विषयमा प्रचलित कानून बमोजिम हुनेछ।</div><div class="content-paragraph">५७. <span class="bold">ऐन कार्यान्वयन मापनः</span> यो ऐन प्रारम्भ भएको पाँच वर्ष पूरा भएको एक वर्षभित्र र त्यसपछि प्रत्येक पाँच वर्षपछिको एक वर्षभित्र मन्त्रालयले ऐन कार्यान्वयनको मापन गर्नेछ र सोको प्रतिवेदन सङ्घीय संसदको दुवै सदनको सम्बन्धित समितिमा पेश गर्नेछ।</div><div class="content-paragraph">५८. <span class="bold">नियम बनाउने अधिकारः</span> (१) यो ऐन कार्यान्वयन गर्न नेपाल सरकारले आवश्यक नियम बनाउन सक्नेछ।</div><div class="content-paragraph indented-paragraph">(२) उपदफा (१) को सर्वसामान्यतामा प्रतिकूल प्रभाव नपर्ने गरी त्यस्तो नियममा देहायको विषयमा व्यवस्था गर्न सकिनेछः-</div><div class="content-paragraph indented-paragraph indented-paragraph">(क) विभाग तथा कारागार प्रशासकको काम, कर्तव्य र अधिकार सम्बन्धी,</div><div class="content-paragraph indented-paragraph indented-paragraph">(ख) कारागारको व्यवस्थापन सम्बन्धी,</div><div class="content-paragraph indented-paragraph indented-paragraph">(ग) कारागारमा सुरक्षाकर्मीको परिचालन र समन्वय सम्बन्धी,</div><div class="content-paragraph indented-paragraph indented-paragraph">(घ) कारागारभित्र बन्दीले लैजान पाउने दैनिक व्यवहारका मालसामान सम्बन्धी,</div><div class="content-paragraph indented-paragraph indented-paragraph">(ङ) बन्दीलाई दिइने सुविधा तथा पूर्वाधार निर्माण तथा सञ्चालनको मापदण्ड सम्बन्धी,</div><div class="content-paragraph indented-paragraph indented-paragraph">(च) बन्दीलाई उपलब्ध गराउने राशन तथा पोशाक सम्बन्धी,</div><div class="content-paragraph indented-paragraph indented-paragraph">(छ) बन्दीलाई कारागारमा काममा लगाउने सम्बन्धी,</div><div class="content-paragraph indented-paragraph indented-paragraph">(ज) बन्दीलाई अदालतमा उपस्थित गराउने सम्बन्धी,</div><div class="content-paragraph indented-paragraph indented-paragraph">(झ) गर्भवती वा सुत्केरी बन्दीलाई दिइने सुविधा र सो सम्बन्धमा अपनाइने कार्यविधि सम्बन्धी,</div><div class="content-paragraph indented-paragraph indented-paragraph">(ञ) कडा रोग लागी अशक्त भएका कैदीलाई कारागारबाट छोड्ने सम्बन्धी,</div><div class="content-paragraph indented-paragraph indented-paragraph">(ट) बन्दीलाई विशेष कारागार र खुला कारागारमा राख्ने सम्बन्धी,</div><div class="content-paragraph indented-paragraph indented-paragraph">(ठ) चौकिदार, नाइके र सहनाइकेको नियुक्ति सम्बन्धी।</div><div class="content-paragraph">५९. <span class="bold">खारेजी र बचाउः</span> (१) कारागार ऐन, २०१९ खारेज गरिएको छ।</div><div class="content-paragraph indented-paragraph">(२) कारागार ऐन, २०१९ अन्तर्गत भए गरेका काम कारबाही यसै ऐन बमोजिम भए गरेको मानिनेछ ।</div></body></html>