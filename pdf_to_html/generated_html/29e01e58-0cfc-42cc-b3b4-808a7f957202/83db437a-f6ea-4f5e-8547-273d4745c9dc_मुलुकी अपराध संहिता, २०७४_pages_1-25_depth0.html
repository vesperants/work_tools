<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>मुलुकी अपराध संहिता, २०७४_pages_1-25.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; /* A4 width */ margin: 0 auto; padding: 2.5cm; /* Standard A4 margins */ min-height: 29.7cm; /* A4 height */ position: relative; /* For absolute positioning if needed, though not for now */ } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } /* List item styling for different levels of indentation */ .list-item { margin-left: 2.5em; /* Default indent for 1., 2., 3. */ text-indent: -2.5em; /* Hanging indent */ margin-bottom: 5px; line-height: 1.7; text-align: justify; } .list-sub-item { margin-left: 5em; /* Further indent for (क), (ख), (ग) */ text-indent: -2.5em; /* Hanging indent */ margin-bottom: 5px; line-height: 1.7; text-align: justify; } .list-sub-sub-item { margin-left: 7.5em; /* Even further indent for (1), (2), (3) etc. inside (क), (ख) */ text-indent: -2.5em; /* Hanging indent */ margin-bottom: 5px; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .footnote { font-size: 0.9em; margin-top: 20px; border-top: 1px dashed #ccc; padding-top: 10px; line-height: 1.5; text-align: left; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">मुलुकी अपराध संहिता, २०७४</div><div class="document-subtitle">प्रमाणीकरण र प्रकाशन मिति</div><div class="text-right" style="margin-top: -15px;">२०७४। ६। ३०</div></div><div class="content-paragraph"><span class="bold">संशोधन गर्ने ऐन</span></div><div style="display: flex; justify-content: space-between; align-items: baseline; margin-bottom: 5px;"><span style="flex-basis: 75%;">१. मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५</span><span style="flex-basis: 20%; text-align: right;">२०७६।०१।०२</span></div><div style="display: flex; justify-content: space-between; align-items: baseline; margin-bottom: 5px;"><span style="flex-basis: 75%;">२. फौजदारी कसूर तथा फौजदारी कार्यविधि सम्बन्धी केही ऐन संशोधन गर्ने ऐन, २०७९</span><span style="flex-basis: 20%; text-align: right;">२०७९।३।३१</span></div><div style="display: flex; justify-content: space-between; align-items: baseline; margin-bottom: 5px;"><span style="flex-basis: 75%;">३. यौन हिंसा विरुद्धका केही ऐनलाई संशोधन गर्ने ऐन, २०७९</span><span style="flex-basis: 20%; text-align: right;">२०७९। ३। ३१</span></div><div style="display: flex; justify-content: space-between; align-items: baseline; margin-bottom: 15px;"><span style="flex-basis: 75%;">४. मुलुकी संहिता सम्बन्धी केही नेपाल ऐनलाई संशोधन गर्ने ऐन, २०८०</span><span style="flex-basis: 20%; text-align: right;">२०८०। ०४। १२</span></div><div class="text-center document-subtitle">सम्वत २०७४ सालको ऐन नं. ३६</div><div class="content-paragraph"><span class="bold">प्रस्तावनाः</span> मुलुकमा कानून तथा व्यवस्था कायम गरी सर्वसाधारणको नैतिकता, शिष्टाचार, सदाचार, सुविधा, आर्थिक हित कायम राख्न, विभिन्न धार्मिक तथा साँस्कृतिक समुदाय बीचको सुसम्बन्ध तथा शान्ति कायम गर्न, फौजदारी कसूर निवारण र नियन्त्रण गर्न र तत्सम्बन्धी प्रचलित कानूनलाई संशोधन र एकीकरण गरी समयानुकूल फौजदारी कसूर सम्बन्धी संहिताको व्यवस्था गर्न वाञ्छनीय भएकोले, </div><div class="content-paragraph"> नेपालको संविधानको धारा २९६ को उपधारा (१) बमोजिमको व्यवस्थापिका-संसदले यो ऐन बनाएको छ। </div><div class="header-section"><div class="document-subtitle">भाग - १</div><div class="document-subtitle">सामान्य प्रावधानहरु</div><div class="document-subtitle">परिच्छेद - १</div><div class="document-subtitle">प्रारम्भिक</div></div><div class="list-item"><span style="margin-right: 1em;">१.</span><span class="bold">संक्षिप्त नाम र प्रारम्भः</span> (१) यस ऐनको नाम “मुलुकी अपराध संहिता, २०७४” रहेकोछ । </div><div class="list-item"> (२) यो संहिता संवत् २०७५ साल भदौ १ गतेदेखि प्रारम्भ हुनेछ। </div><div class="list-item"><span style="margin-right: 1em;">२.</span><span class="bold">संहिताको बहिक्षेत्रीय प्रयोगः</span> (१) कसैले नेपाल बाहिर देहायको कुनै कसूर गरेमा निजलाई नेपालभित्र नै त्यस्तो कसूर गरे सरह यस संहिता बमोजिम सजाय हुनेछः- </div><div class="list-sub-item"> (क) दफा ५४ बाहेक भाग २ को परिच्छेद १ अन्तर्गतको कसूर, </div><div class="list-sub-item"> (ख) नेपालबाट कुनै व्यक्तिलाई अपहरण गरी भाग २ परिच्छेद १७ अन्तर्गत गरेको कसूर, </div><div class="list-sub-item"> (ग) दफा १६७, २७६ र २७९ अन्तर्गतको कसूर, </div><div class="list-sub-item"> (घ) नेपाल <span class="bold">कानून</span> ल्याउने वा पैठारी गर्ने उद्देश्यले गरेको भाग २ परिच्छेद २२ र २३ अन्तर्गतका कसूर, </div><div class="list-sub-item"> (ङ) नेपाल सरकार, प्रदेश सरकार वा स्थानीय तह वा नेपाल सरकार, प्रदेश सरकार वा स्थानीय तहको पूर्ण वा अधिकांश स्वामित्व वा नियन्त्रणमा रहेको कुनै सङ्गठित संस्थाको कुनै पदीय हैसियतमा कार्य सम्पादन गर्दा गरेको यस ऐन अन्तर्गतको कसूर। </div><div class="list-item"> (२) कसैले नेपालमा दर्ता भएको वायुयान वा जलयानभित्र यस ऐन अन्तर्गतको कसूर नेपाल बाहिर रहँदाका बखत गरेमा निजलाई नेपालभित्र नै त्यस्तो कसूर गरे सरह यस ऐन बमोजिम सजाय हुनेछ। </div><div class="list-item"> (३) कुनै नेपाली नागरिक वा अन्य कसैले नेपाल बाहिर कुनै नेपाली नागरिक बिरुद्ध देहायको कुनै कसूर गरेमा निजलाई नेपालभित्र नै त्यस्तो कसूर गरे सरह यस ऐन बमोजिम सजाय हुनेछः- </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-item"> (क) ज्यान लिएको वा ज्यान लिने उद्योग, दुरुत्साहन वा षड्यन्त्र गरेको कसूर, </div><div class="list-sub-item"> (ख) असहाय व्यक्तिलाई परित्याग गरेको कसूर, </div><div class="list-sub-item"> (ग) अङ्गभङ्ग गरेको कसूर, </div><div class="list-sub-item"> • (ग१) दफा १९२क. बमोजिमको कसूर, </div><div class="list-sub-item"> (घ) अपहरण, शरीर बन्धक वा गैरकानूनी थुनामा राखेको कसूर, </div><div class="list-sub-item"> (ङ)) जवर्जस्ती करणी वा हाडनाता करणी गरेको कसूर, </div><div class="list-sub-item"> (च) नेपाल सरकार, प्रदेश सरकार वा स्थानीय तहको वा नेपाल सरकार, प्रदेश सरकार वा स्थानीय तहको पूर्ण वा अधिकांश स्वामित्व वा नियन्त्रणमा भएको सङ्गठित संस्था बिरुद्ध आपराधिक उपद्रव, आपराधिक लाभ, आपराधिक विश्वासघात, कीर्ते, चोरी, ठगी, डाँका वा सम्पत्तिको आपराधिक उपयोग गरेको कसूर, </div><div class="list-sub-item"> (छ) दफा १५८ अन्तर्गतको कसूर, </div><div class="list-sub-item"> (ज) भाग २ परिच्छेद ११ अन्तर्गतका विवाह सम्बन्धी कसूर, </div><div class="list-sub-item"> (झ) नेपालभित्र पैठारी गर्ने उद्देश्यले खाद्य पदार्थ वा औषधिमा मिसावट गरेको कसूर, </div><div class="list-sub-item"> (ञ) दफा २३१, २३२ र २३३ अन्तर्गतका इलाज सम्बन्धी कसूर, </div><div class="list-sub-item"> (ट) भाग ३ को परिच्छेद २ अन्तर्गतको कसूर। </div><div class="list-item" style="margin-top: 30px;"><span style="margin-right: 1em;">३.</span><span class="bold">परिभाषाः</span> विषय वा प्रसङ्गले अर्को अर्थ नलागेमा यस ऐनमा,- </div><div class="list-sub-item"> (क) “अदालत” भन्नाले सर्वोच्च अदालत, उच्च अदालत वा जिल्ला अदालत सम्झनु पर्छ र सो शब्दले कुनै खास किसिमका फौजदारी मुद्दाको कारबाही र किनारा गर्न कानून बमोजिम अधिकारप्राप्त अदालत, अन्य न्यायिक निकाय वा अधिकारी समेतलाई जनाउँछ । </div><div class="footnote"> फौजदारी कसूर तथा फौजदारी कार्यविधि सम्बन्धी केही ऐन संशोधन गर्ने ऐन, २०७९ द्वारा थपिएको । </div><div class="list-sub-item"> (ख) “आश्रय दिने” भन्नाले कुनै व्यक्तिलाई खान, पिउन, बस्न, नगदी, जिन्सी, लत्ता कपडा, हातहतियार वा सवारीको साधन दिने वा पक्राउबाट वच्न वा अन्य सहायता दिने काम सम्झनु पर्छ । </div><div class="list-sub-item"> (ग) “कसूर” भन्नाले यस संहिता वा कानून बमोजिम सजाय हुने काम सम्झनु पर्छ । </div><div class="list-sub-item"> (घ) “कानून” भन्नाले तत्काल प्रचलित कानून सम्झनु पर्छ। </div><div class="list-sub-item"> (ङ) “काम” भन्नाले कामहरुको समूह सम्झनु पर्छ र सो शब्दले कानून बमोजिम गर्नु पर्नेमा नगरेको वा गर्न नहुनेमा गरेको काम समेतलाई जनाउँछ । </div><div class="list-sub-item"> (च) “गम्भीर कसूर” भन्नाले तीन वर्षभन्दा बढी दश वर्षसम्म कैद सजाय हुने कसूर सम्झनु पर्छ। </div><div class="list-sub-item"> (छ) “जघन्य कसूर” भन्नाले जन्मकैद वा दश वर्षभन्दा बढी कैद सजाय हुने कसूर सम्झनु पर्छ। </div><div class="list-sub-item"> (ज) “ज्यान” भन्नाले मानिसको ज्यान सम्झनु पर्छ। </div><div class="list-sub-item"> (झ) “न्यायाधीश” भन्नाले मुद्दाको कारबाही, सुनुवाई र किनारा गर्ने अदालतको अधिकारी सम्झनु पर्छ र सो शब्दले कुनै खास किसिमका फौजदारी मुद्दाको कारबाही, सुनुवाई र किनारा गर्ने अधिकारप्राप्त अधिकारी समेतलाई जनाउँछ । </div><div class="list-sub-item"> (ञ) “राष्ट्रसेवक” भन्नाले देहायको कुनै व्यक्ति सम्झनु पर्छः– </div><div class="list-sub-sub-item"> (१) संविधान वा अन्य कानून बमोजिम सार्वजनिक जवाफदेहीको पदमा निर्वाचित, मनोनित वा नियुक्त भएको व्यक्ति, </div><div class="list-sub-sub-item"> (२) कानून वा करार बमोजिम नेपाल सरकार वा प्रदेश सरकारको सेवामा वा अन्य कुनै सरकारी सेवामा नियुक्त भएको व्यक्ति, </div><div class="list-sub-sub-item"> ∎ (३) स्थानीय तह वा जिल्ला समन्वय समितिको कनै पद वा सेवामा निर्वाचित, मनोनीत वा नियुक्त भएको व्यक्ति, </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-sub-item"> (४) नेपाल सरकार, प्रदेश सरकार वा स्थानीय तहको पूर्ण वा अधिकांश स्वामित्व वा नियन्त्रण भएको सङ्गठित संस्थाका पदाधिकारी वा त्यस्तो संस्थाको सेवामा नियुक्त भएको व्यक्ति, वा </div><div class="list-sub-sub-item"> (५) सार्वजनिक जवाफदेही भएको पदमा अन्य कुनै किसिमले नियुक्त भएको वा वहाल रहेको व्यक्ति। </div><div class="list-sub-item"> (ट) “स्थानीय तह” भन्नाले गाउँपालिका वा नगरपालिका सम्झनु पर्छ । </div><div class="list-sub-item"> (ठ) “सङ्गठित संस्था” भन्नाले कुनै कानून बमोजिम स्थापित वा कानून बमोजिम दर्ता भएको संस्था सम्झनु पर्छ । </div><div class="list-sub-item"> (ड) “संविधान” भन्नाले नेपालको संविधान सम्झनु पर्छ। </div><div class="list-sub-item"> (ढ) “सार्वजनिक लिखत” भन्नाले देहायको कुनै लिखत सम्झनु पर्छः– </div><div class="list-sub-sub-item"> (१) विधायिकाबाट पारित भएको लिखत, </div><div class="list-sub-sub-item"> (२) संविधान बमोजिम राष्ट्रपतिबाट भएको औपचारिक कार्यको अभिलेखको रुपमा रहेको लिखत, </div><div class="list-sub-sub-item"> □(२क)संविधान बमोजिम प्रदेश प्रमुखबाट भएको औपचारिक कार्यको अभिलेखको रुपमा रहेको लिखत, </div><div class="list-sub-sub-item"> (३) नेपाल सरकार, प्रदेश सरकार वा स्थानीय तह वा नेपाल सरकार, प्रदेश सरकार वा स्थानीय तह अन्तर्गतका कार्यालय वा संवैधानिक निकाय वा पदाधिकारी, अदालत वा ऐन वा आदेशद्वारा स्थापित संस्था, नेपाल सरकारको पूर्ण वा अधिकांश स्वामित्व वा नियन्त्रणमा रहेको सङ्गठित संस्थाको कार्यालयले जारी गरेको वा त्यस्ता कार्यालयमा अभिलेखको रुपमा रहने किताब, श्रेस्ता वा अन्य कुनै लिखत, </div><div class="list-sub-sub-item"> □ (३क) संघीय, प्रदेश वा स्थानीय कानून बमोजिम जारी भएको कुनै लिखत, </div><div class="list-sub-sub-item"> (४) अदालतबाट भएको फैसला, निर्णय वा आदेश । </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा थप। </div><div class="header-section"><div class="document-subtitle">परिच्छेद - २</div><div class="document-subtitle">फौजदारी न्यायका सामान्य सिद्धान्तहरु</div></div><div class="list-item"><span style="margin-right: 1em;">४.</span><span class="bold">सामान्य रुपमा लागू हुने सिद्धान्त र व्यवस्थाहरुः</span><span class="bold">यस</span> संहिताको भाग १ को परिच्छेद- २, ३, ४ र ५ बमोजिमका सिद्धान्त र व्यवस्थाहरु <span class="bold">यस</span> संहिता र अन्य ऐन अन्तर्गतका कसूरका सम्बन्धमा सामान्यतः लागू हुने छन्। </div><div class="list-item"><span style="margin-right: 1em;">५.</span><span class="bold">विशेष ऐनको व्यवस्था लागू हुनेः</span> कुनै खास कामलाई कुनै विशेष ऐनद्वारा छुट्टै कसूर मानी सजाय गर्ने व्यवस्था भएको रहेछ भने त्यस्तो कसूरका सम्बन्धमा सोही ऐन लागू हुनेछ । </div><div class="list-item"><span style="margin-right: 1em;">६.</span><span class="bold">कानून बमोजिमको काम कसूर नहुनेः</span> कानून बमोजिम गर्नु पर्ने वा कानूनले क्षम्य मानेको कामलाई कसूर मानिने छैन। </div><div class="list-item"><span style="margin-right: 1em;">७.</span><span class="bold">कानून बमोजिम बाहेक सजाय नहुनेः</span> कानूनले सजाय नहुने कुनै काम गरे बापत कुनै व्यक्ति सजायको भागी हुने छैन र कुनै पनि व्यक्तिलाई कसूर गर्दाको अवस्थामा कानूनमा तोकिएभन्दा बढी सजाय हुने छैन। </div><div class="list-item"><span style="margin-right: 1em;">८.</span><span class="bold">तथ्यको भ्रममा परी गरेको काम कसूर नहुनेः</span> तथ्यको भ्रममा परी कानून बमोजिम गर्नु पर्ने वा क्षम्य मानिएको विश्वास गरी असल नियतले गरेको कुनै काम कसूर मानिने छैन। </div><div class="content-paragraph" style="text-align: justify; margin-left: 2.5em;"> तर कानूनको अनभिज्ञतामा गरेको काम क्षम्य हुने छैन। </div><div class="list-item"><span style="margin-right: 1em;">९.</span><span class="bold">एउटै कसूरमा दोहोरो सजाय नहुनेः</span> कुनै व्यक्ति बिरुद्ध अदालतमा एकै कसूरमा एक पटकभन्दा बढी मुद्दा चलाइने र सजाय गरिने छैन। </div><div class="list-item"><span style="margin-right: 1em;">१०.</span><span class="bold">स्वच्छ सुनुवाईबाट वञ्चित नहुनेः</span> कुनै व्यक्ति सक्षम अदालत वा न्यायिक निकायबाट हुने कारबाहीमा स्वच्छ सुनुवाईबाट वञ्चित हुने छैन। </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-item"><span style="margin-right: 1em;">११.</span><span class="bold">आफ्नो बिरुद्ध साक्षी हुन कर नलाग्नेः</span> कुनै कसूरको अभियोग लागेको व्यक्तिलाई आफ्नो बिरुद्ध साक्षी हुन कर लाग्ने छैन। </div><div class="list-item"><span style="margin-right: 1em;">१२.</span><span class="bold">कसूर प्रमाणित नभएसम्म कसूरदार नमानिनेः</span> कुनै कसूरको अभियोग लागेको व्यक्तिलाई त्यस्तो कसूर गरेको प्रमाणित नभएसम्म कसूरदार मानिने छैन। </div><div class="list-item"><span style="margin-right: 1em;">१३.</span><span class="bold">बालबालिकाले गरेको काम कसूर नहुनेः</span> दश वर्ष उमेर नपुगेको बालबालिकाले गरेको कुनै काम कसूर मानिने छैन। </div><div class="list-item"><span style="margin-right: 1em;">१४.</span><span class="bold">होस ठेगानमा नरहेको व्यक्तिले गरेको काम कसूर नमानिनेः</span> कुनै काम गर्दाका बखत मानसिक अस्वस्थताको कारणले त्यस्तो कामको प्रकृति, गुण, दोष वा परिणाम बुझ्न नसक्ने गरी होस ठेगानमा नरहेको व्यक्तिले गरेको काम कसूर मानिने छैन। </div><div class="list-item"><span style="margin-right: 1em;">१५.</span><span class="bold">मञ्जुरी लिई गरेको काम कसूर नहुनेः</span> ज्यान लिने वा अङ्गभङ्ग गर्ने नियतले वा ज्यान जान वा अङ्गभङ्ग हुन सक्छ भन्ने थाहा भई गरेकोमा बाहेक कसैले अठार वर्ष माथिको कुनै व्यक्तिको मञ्जुरी लिई गरेको कुनै कामबाट त्यस्तो मञ्जुरी दिने व्यक्तिलाई कुनै क्षति पुग्न गएमा सो काम कसूर मानिने छैन। </div><div class="list-item"><span style="margin-right: 1em;">१६.</span><span class="bold">भलाईका लागि मञ्जुरी लिई गरेको काम कसूर नहुनेः</span> कसैले कुनै व्यक्तिको भलाईका लागि निजको मञ्जुरी लिई असल नियतले होसियारी साथ गरेको कुनै कामबाट त्यस्तो मञ्जुरी दिने व्यक्तिलाई क्षति पुग्न गएमा त्यस्तो काम कसूर मानिने छैन। </div><div class="list-item"><span style="margin-right: 1em;">१७.</span><span class="bold">भलाईका लागि संरक्षकको मञ्जुरी लिई गरेको काम कसूर नहुनेः</span> अठार वर्ष ननाघेको वा मानसिक अस्वस्थताको कारणले होस ठेगानमा नरहेको व्यक्तिको भलाईका लागि निजको संरक्षकले वा त्यस्तो संरक्षकको मञ्जुरी लिएर अरु कसैले असल नियतले होसियारी साथ गरेको कुनै कामबाट त्यस्तो व्यक्तिलाई कुनै क्षति पुग्न गएमा त्यस्तो काम कसूर मानिने छैन। </div><div class="content-paragraph"> तर ज्यान जान वा अङ्गभङ्ग हुनबाट रोक्ने उद्देश्यले गरेकोमा बाहेक ज्यान जान सक्छ वा अङ्गभङ्ग हुन सक्छ भन्ने जानीजानी त्यस्तो कुनै काम गर्ने व्यक्तिले आपराधिक दायित्वबाट छुट पाउने छैन। </div><div class="list-item"><span style="margin-right: 1em;">१८.</span><span class="bold">भलाईका लागि मञ्जुरी नलिई गरेको काम कसूर नहुनेः</span> कुनै व्यक्तिको भलाईका लागि तत्काल कुनै काम नगरी नहुने भएको, त्यस्तो व्यक्ति कुनै कारणले त्यस्तो काम गर्न दिनको लागि तत्काल आफै मञ्जुरी दिन नसक्ने अवस्थामा रहेको र निजको तर्फबाट मञ्जुरी दिन सक्ने संरक्षक पनि तत्काल उपलब्ध नभएको अवस्थामा निजको भलाईका लागि मञ्जुरी नलिएर पनि असल नियतले होसियारी साथ त्यस्तो काम गर्दा निजलाई कुनै क्षति वा हानि, नोक्सानी पुग्न गएमा त्यस्तो काम कसूर मानिने छैन। </div><div class="list-item"><span class="bold">स्पष्टीकरणः</span> दफा १६, १७ र यस दफाको प्रयोजनका लागि “भलाई” भन्नालेः </div><div class="list-sub-item"> (क) आर्थिक रुपमा प्राप्त लाभलाई जनाउने छैन, </div><div class="list-sub-item"> (ख) ज्यान लिने वा मनासिब कारण विना अङ्गभङ्ग गर्ने नियतले गरेको कामलाई जनाउने छैन। </div><div class="list-item"><span style="margin-right: 1em;">१९.</span><span class="bold">मञ्जुरी लिएर गरेको भए पनि कसूर मानिनेः</span> दफा १५, १६ वा १७ मा जुनसुकै कुरा लेखिएको भए तापनि ती दफाहरुमा लेखिएको काम कानून बमोजिम अन्य कसूर मानिने भएमा त्यस्तो काम मञ्जुरी लिएर गरेको भए पनि कसूर मानिनेछ। </div><div class="list-item"><span style="margin-right: 1em;">२०.</span><span class="bold">मञ्जुरीः</span> मञ्जुरी मौखिक वा लिखित रुपमा वा इशारा वा आचरणद्वारा व्यक्त गर्न सकिनेछ । </div><div class="content-paragraph" style="text-align: justify; margin-left: 2.5em;"> तर देहायका अवस्थामा दिइएको मञ्जुरीलाई मञ्जुरी मानिने छैनः- </div><div class="list-sub-item"> (क) तथ्यको भ्रममा परी वा कुनै किसिमको हानि, नोक्सानी हुन सक्ने डर, त्रासमा परी कुनै व्यक्तिले मञ्जुरी दिएको र त्यस्तो मञ्जुरी अनुसार काम गर्ने व्यक्तिलाई त्यस्तो मञ्जुरी त्यसरी दिइएको हो भन्ने कुरा थाहा भएमा वा निजले विश्वास गर्नु पर्ने कुनै मनासिब कारण भएमा, </div><div class="list-sub-item"> (ख) मानसिक अस्वस्थताको कारणले आफूले दिएको मञ्जुरीको गुण, दोष र परिणाम बुझ्न नसक्ने गरी होस ठेगानमा नरहेका बखत कुनै व्यक्तिले मञ्जुरी दिएकोमा, </div><div class="list-sub-item"> (ग) अठार वर्ष ननाघेको बालबालिकाले मञ्जुरी दिएकोमा, </div><div class="list-sub-item"> (घ) अनुचित प्रभावमा परी मञ्जुरी दिएकोमा। </div><div class="list-item" style="margin-top: 30px;"><span style="margin-right: 1em;">२१.</span><span class="bold">असल नियतले दिएको जानकारीबाट क्षति पुगेमा कसूर नहुनेः</span> कसैले कुनै व्यक्तिलाई निजको भलाईको लागि असल नियतले दिएको कुनै कुराको सूचना वा जानकारीबाट त्यस्तो व्यक्तिलाई कुनै क्षति पुग्न गएमा त्यस्तो काम कसूर मानिने छैन। </div><div class="list-item"><span style="margin-right: 1em;">२२.</span><span class="bold">डर त्रासमा परी गरेको काम कसूर नहुनेः</span> (१) कसैले जोखिमी हातहतियार वा विषालु वा बिष्फोटक पदार्थ लिई कुनै व्यक्तिलाई निजले तत्काल कुनै काम नगरे निज वा निजको नजिकको नातेदारको ज्यान लिने वा शारीरिक अङ्गभङ्ग गराउने डर त्रास देखाएको र तत्काल त्यस्तो काम नगरे आफ्नो वा आफ्नो नजिकको नातेदारको ज्यान जान वा शारीरिक अङ्गभङ्ग हुन सक्ने खतरा छ भनी विश्वास गर्नु पर्ने मनासिब कारण भई त्यस्तो व्यक्तिले गरेको त्यस्तो काम कसूर मानिने छैन। </div><div class="content-paragraph" style="text-align: justify; margin-left: 2.5em;"> तर देहायका अवस्थामा त्यस्तो काम कसूर मानिने छः– </div><div class="list-sub-item"> (क) ज्यान लिएको वा शारीरिक अङ्गभङ्ग गरेकोमा, </div><div class="list-sub-item"> (ख) जवर्जस्ती करणी गरेकोमा, </div><div class="list-sub-item"> (ग) राज्य बिरुद्धको कसूर गरेकोमा, वा </div><div class="list-sub-item"> (घ) त्यस्तो काम गर्ने व्यक्ति आफैले गर्दा वा आफूले कुनै काम गरेको कारणबाट निज त्यस्तो डर त्रासमा पुगेकोमा। </div><div class="list-item"> (२) उपदफा (१) बमोजिम डर, त्रासमा पारी कसूर गराउने व्यक्तिलाई निज आफैले त्यस्तो कसूर गरे सरह कानून बमोजिम सजाय हुनेछ। </div><div class="list-item"><span style="margin-right: 1em;">२३.</span><span class="bold">अन्य हानि, नोक्सानीबाट बचाउन असल नियतले गरेको काम कसूर नहुनेः</span> कसैलाई कुनै हानि, नोक्सानी हुने कुनै काम तत्काल नगरी आफ्नो वा अरु कसैको जीउ, ज्यान वा </div><div class="content-paragraph"> सम्पत्तिमा त्यसभन्दा ठूलो हानि, नोक्सानी हुने निश्चित भई आपराधिक नियत विना र संभावित ठूलो हानि, नोक्सानी रोक्ने वा टार्ने उद्देश्यले असल नियतले त्यस्तो हानि, नोक्सानी हुने काम गरेमा हानि पुग्न सक्छ भन्ने जानीजानी गरेको कारणले मात्र त्यस्तो काम कसूर मानिने छैन। </div><div class="list-item"><span style="margin-right: 1em;">२४.</span><span class="bold">निजी रक्षाको लागि गरेको काम कसूर नमानिनेः</span> (१) यस परिच्छेदको अधीनमा रही निजी रक्षाको अधिकार प्रयोग गर्दा भए गरेको कुनै काम कसूर मानिने छैन। </div><div class="list-item"> (२) प्रत्येक व्यक्तिलाई आफ्नो वा अरु कसैको जिउ, ज्यान वा सम्पत्तिलाई कुनै गैर कानूनी क्षतिबाट बचाउने अधिकार हुनेछ। </div><div class="list-item"> (३) यस दफा बमोजिम निजी रक्षाको अधिकार प्रयोग गर्दा तत्काल कुनै काम नगरेमा आफ्नो वा अरु कसैको जीउ, ज्यान वा सम्पत्तिलाई कुनै गैर कानूनी क्षतिबाट बचाउन सकिदैन भन्ने मनासिब <span class="bold">विश्वास</span> भएमा वा विश्वास गर्नु पर्ने मनासिब कारण भएमा मात्र प्रयोग गर्नु पर्नेछ । </div><div class="list-item"><span style="margin-right: 1em;">२५.</span><span class="bold">निजी रक्षाको अधिकारमा बन्देजः</span> (१) दफा २४ मा जुनसुकै कुरा लेखिएको भए तापनि देहायको अवस्थामा वा कामका बिरुद्ध निजी रक्षाको अधिकार प्राप्त हुन सक्ने छैनः- </div><div class="list-sub-item"> (क) कसैको जिउ वा सम्पत्तिमा गैर कानूनी क्षति पुर्याउने काम हुँदाका बखत त्यस्तो क्षतिबाट बचाउन तत्काल सार्वजनिक अधिकारीको संरक्षण वा मद्दत उपलब्ध हुने वा हुन सक्ने अवस्था भएकोमा, </div><div class="list-sub-item"> (ख) जसको जिउ वा सम्पत्तिमा क्षति पुगेको हो त्यस्तो व्यक्तिले नै क्षति पुर्याउने व्यक्तिलाई उत्तेजित गरेको कारणबाट त्यसरी क्षति पुगेकोमा, </div><div class="list-sub-item"> (ग) अदालतको फैसला वा आदेश अनुसार कुनै राष्ट्रसेवकले असल नियतले कुनै काम गरेकोमा, </div><div class="list-sub-item"> (घ) कुनै राष्ट्रसेवकले आफ्नो पदीय अधिकारको प्रयोगमा असल नियतले कुनै काम गरेकोमा, </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-item"> (ङ) कुनै राष्ट्रसेवकले आफ्नो पदीय अधिकारको प्रयोगमा असल नियतले दिएको कुनै काम गरेकोमा। </div><div class="list-item"> (२) उपदफा (१) मा जुनसुकै कुरा लेखिएको भए तापनि देहायको अवस्थामा कुनै व्यक्ति निजी रक्षाको अधिकारबाट वञ्चित हुने छैनः- </div><div class="list-sub-item"> (क) उपदफा (१) को खण्ड (ग) मा उल्लिखित काम गर्ने व्यक्ति राष्ट्रसेवक हो र निज अदालतको फैसला वा आदेशानुसार काम गर्दैछ भन्ने कुरा जानकारी हुने वा विश्वास गर्नु पर्ने मनासिब कारण नभएमा वा निजको परिचय वा सो काम गर्न पाएको अधिकारपत्र माग गर्दा पनि निजले आफ्नो परिचय नदिएमा वा त्यस्तो काम गर्न पाएको अधिकारपत्र नदेखाएमा, </div><div class="list-sub-item"> (ख) उपदफा (१) को खण्ड (घ) मा उल्लिखित काम गर्ने व्यक्ति राष्ट्रसेवक हो भन्ने कुरा जानकारी हुने वा विश्वास गर्नु पर्ने मनासिब कारण नभएमा, </div><div class="list-sub-item"> (ग) उपदफा (१) को खण्ड (ङ) मा उल्लिखित काम गर्ने व्यक्तिले त्यस्तो काम कुनै राष्ट्रसेवकको निर्देशनमा गरिरहेको हो भन्ने कुरा जानकारी हुने वा विश्वास गर्नु पर्ने मनासिब कारण नभएमा वा त्यस्तो निर्देशन अनुसार त्यस्तो काम गर्न लागेको हो भन्ने कुरा निजले जानकारी नदिएमा वा त्यस्तो काम गर्न अधिकारपत्र नदेखाएमा माग गर्दा पनि त्यस्तो अधिकार पत्र नदेखाएमा। </div><div class="list-item"> (३) दफा २४ वा यस दफा अन्तर्गत निजी रक्षाको अधिकार प्रयोग गर्दा त्यस्तो रक्षा गर्नको लागि आवश्यक पर्ने मनासिब भन्दा बढी बल प्रयोग गर्न सकिने छैन । </div><div class="list-item"><span style="margin-right: 1em;">२६.</span><span class="bold">ज्यान लिने अधिकार नहुनेः</span> (१) यस परिच्छेद बमोजिम निजी रक्षाको अधिकार प्रयोग गर्दा कसैलाई कसैको ज्यान लिने अधिकार हुनेछैन। </div><div class="list-item"> (२) उपदफा (१) मा जुनसुकै कुरा लेखिएको भए तापनि दफा २४ को उपदफा (३) को अधीनमा रही देहायको अवस्थामा निजी रक्षाको अधिकार प्रयोग गर्दा कसैको ज्यान गएकोमा त्यस्तो काम कसूर मानिने छैनः– </div><div class="list-sub-item"> (क) आफू वा अरु कसैमाथि भएको आक्रमण बिरुद्ध तत्काल रक्षा नगर्दा आफ्नो वा अरु कसैको ज्यान जान वा आफू वा अरु कसैलाई गम्भीर चोट लाग्ने वा अङ्गभङ्ग हुन सक्छ भन्ने मनासिब विश्वास भएमा, </div><div class="list-sub-item"> (ख) जवर्जस्ती करणी गर्ने नियतले आक्रमण गरेको हो भन्ने मनासिब विश्वास भई वा जवर्जस्ती करणी गर्दाका बखत वा गरिसके पछि पीडितबाट तत्काल कुनै काम भएकोमा, </div><div class="list-sub-item"> (ग) ज्यान मार्ने, बन्धक वा अपहरण गराउन मुक्ति रकम लिने, जवर्जस्ती करणी गर्ने, अङ्गभङ्ग गर्ने नियतले शरीर बन्धक लिईएकोमा वा अपहरण गरेकोमा, </div><div class="list-sub-item"> (घ) मानिस बस्ने, पूजा वा प्रार्थना गर्ने, सम्पत्ति राखे कुनै घर, पाल वा सवारी साधनलाई घेराभन्दी गरी, जोखिमपूर्ण हातहतियार प्रयोग गरी, आगो लगाई वा बिष्फोटक पदार्थ प्रयोग गरी क्षति पुर्याउन खोजेकोमा, </div><div class="list-sub-item"> (ङ) डाँकाको कसूर विरुद्ध रक्षा गर्नु परेमा, </div><div class="list-sub-item"> (च) कुनै व्यक्तिको वैयक्तिक सुरक्षा वा नेपाल सरकार, प्रदेश सरकार वा स्थानीय तह वा नेपाल सरकार, प्रदेश सरकार वा स्थानीय तहको पूर्ण वा अधिकांश स्वामित्व वा नियन्त्रण भएको सङ्गठित संस्थाको सम्पत्ति वा सार्वजनिक सम्पत्तिको सुरक्षाका लागि अधिकार प्राप्त अधिकारीको अधीनबाट खटिएको सुरक्षाकर्मीले त्यस्तो व्यक्ति वा सम्पत्ति विरुद्ध भएको आक्रमण रोक्न तत्काल प्रतिकार गर्नु परेकोमा। </div><div class="list-item"><span style="margin-right: 1em;">२७.</span><span class="bold">सामान्य हानि, नोक्सानी भएकोमा कसूर नहुनेः</span> साधारण समझको व्यक्तिले गरेको मामूली किसिमको हानि, नोक्सानीलाई कसूर मानिने छैन। </div><div class="list-item"><span style="margin-right: 1em;">२८.</span><span class="bold">बालबालिकाबाट गराएको कसूरमा उमेर पुगेकोलाई सजाय हुनेः</span> कसैले कुनै बालबालिकालाई फकाई, सिकाई वा प्रभावमा पारी कुनै कसूर गर्न लगाएको रहेछ भने </div><div class="content-paragraph"> त्यसरी कसूर गर्न लगाउने व्यक्तिलाई निज आफैले त्यस्तो कसूर गरे सरह सजाय हुनेछ । </div><div class="list-item"><span style="margin-right: 1em;">२९.</span><span class="bold">निरपेक्ष दायित्व (स्ट्रीक्ट लायविलिटि) हुने कसुरमा आपराधिक मनसाय परीक्षण नहुनेः</span> यस संहिता वा कानून बमोजिम निरपेक्ष आपराधिक दायित्व हुने कसूरमा त्यस्तो कसूर मनसायपूर्वक गरेको हो वा होइन भन्ने कुरा परीक्षण हुने छैन। </div><div class="list-item"><span style="margin-right: 1em;">३०.</span><span class="bold">सङ्गठित संस्थाबाट भएको कसुरमा काम गर्ने गराउनेको आपराधिक दायित्व हुनेः</span> कुनै फर्म, कम्पनी वा सङ्गठित संस्थाले यस संहिता वा कानून बमोजिम कसूर मानिने कुनै काम गरेको वा गराएकोमा जसले त्यस्तो काम गरे वा गराएको हो सोही व्यक्ति जिम्मेवार हुनेछ र त्यस्तो व्यक्ति किटान हुन नसकेमा फर्मको हकमा त्यस्ता काम गर्ने सम्बन्धित धनी वा हिस्सेदारहरु र कम्पनी वा सङ्गठित संस्था भए त्यस्तो काम गर्ने वा गराउने सञ्चालक, प्रबन्ध सञ्चालक, महाप्रबन्धक र त्यस्तो व्यक्ति पनि किटान हुन नसकेमा त्यस्तो संस्थाको कार्यकारी प्रमुखले आपराधिक दायित्व व्यहोर्नु पर्नेछ । </div><div class="list-item"><span style="margin-right: 1em;">३१.</span><span class="bold">समूहबाट भएको कसुरमा सबै सदस्यलाई सजाय हुनेः</span> दुई वा दुईभन्दा बढी व्यक्तिको समूहबाट कुनै कसूर भएकोमा सो समूहका सबै सदस्यलाई त्यस्तो कसूरको सजाय हुनेछ । </div><div class="list-item"><span style="margin-right: 1em;">३२.</span><span class="bold">अपराध पीडितलाई मुद्दाको कारबाहीको जानकारी र क्षतिपूर्ति पाउने हक हुनेः</span> (१) अपराध पीडितलाई आफू पीडित भएको मुद्दाको अनुसन्धान तथा कारबाही सम्बन्धी जानकारी पाउने हक हुनेछ। </div><div class="list-item"> (२) अपराध पीडितलाई कानून बमोजिम सामाजिक पुनःस्थापना र क्षतिपूर्ति सहितको न्याय पाउने हक हुनेछ। </div><div class="header-section"><div class="document-subtitle">परिच्छेद - ३</div><div class="document-subtitle">आपराधिक षड्यन्त्र, उद्योग, दुरुत्साहन र मतियार</div></div><div class="list-item"><span style="margin-right: 1em;">३३.</span><span class="bold">आपराधिक षड्यन्त्र गर्न नहुनेः</span> (१) कसैले कुनै आपराधिक षड्यन्त्र गर्न हुँदैन। </div><div class="list-item"> (२) दुई वा दुईभन्दा बढी व्यक्तिहरुले कुनै कसूर गर्न वा गराउन मन्जुर गरी कुनै एकजना मात्र वा दुई वा दुईभन्दा बढी व्यक्तिहरुले कुनै कार्य गरेमा निजहरुले आपराधिक षड्यन्त्र गरेको मानिने छ। </div><div class="list-item"> (३) जघन्य वा गम्भीर प्रकृतिको कसूरको आपराधिक षड्यन्त्र गर्ने वा गराउने व्यक्तिलाई यस संहितामा अन्यत्र छुट्टै सजायको व्यवस्था भएकोमा सोही बमोजिम र नभएकोमा देहाय बमोजिम सजाय हुनेछः- </div><div class="list-sub-item"> (क) आपराधिक षड्यन्त्र बमोजिमको कसूर गरेको भए त्यस्तो कसूर गरे सरहको सजाय, </div><div class="list-sub-item"> (ख) आपराधिक षड्यन्त्र बमोजिमको कसूर नभई अन्य कसूर भएकोमा त्यस्तो कसूर त्यस्तो षड्यन्त्र कार्यान्वयनको सिलसिलामा वा त्यसैको सम्भावित परिणामस्वरुप भएको रहेछ भने त्यस्तो कसूर बापत हुने सजाय, </div><div class="list-sub-item"> (ग) आपराधिक षड्यन्त्र बमोजिमको कसूरको अतिरिक्त अन्य कसूर पनि भएकोमा त्यस्तो कसूर पनि सोही षडयन्त्र कार्यान्वयनको सिलसिलामा वा त्यसैको सम्भावित परिणामस्वरुप भएको रहेछ भने त्यस्तो कसूरको समेत थप सजाय, </div><div class="list-sub-item"> (घ) आपराधिक षडयन्त्र गर्ने कार्य पूरा भई नसकेको भएमा त्यस्तो कसूरमा हुने सजायको आधा सजाय। </div><div class="list-item"><span style="margin-right: 1em;">३४.</span><span class="bold">कसूर गर्ने उद्योग गर्न नहुनेः</span> (१) कसैले कुनै कसूर गर्ने उद्योग गर्न हुँदैन। </div><div class="list-item"> (२) जुन कसूरको उद्योग भएको हो त्यस्तो कसूर हुन असम्भव भएमा पनि उद्योग गरेको मानिनेछ । </div><div class="list-item"> (३) यस संहितामा अन्यथा व्यवस्था भएकोमा बाहेक कसूर गर्न उद्योग गर्ने वा गराउने व्यक्तिलाई त्यस्तो कसूरको लागि तोकिएको सजायको आधा सजाय हुनेछ। </div><div class="list-item"><span style="margin-right: 1em;">३५.</span><span class="bold">दुरुत्साहन दिन नहुनेः</span> (१) कसैले कसैलाई कुनै कसूर गर्न दुरुत्साहन दिनु हुँदैन। </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-item"> (२) उपदफा (१) को प्रयोजनको लागि कसैले कसैलाई कुनै कसूर गर्न उक्साएमा निजले दुरुत्साहन दिएको मानिनेछ । </div><div class="list-item"> (३) दुरुत्साहन दिन व्यक्तिलाई यस संहितामा छुट्टै सजायको व्यवस्था गरिएकोमा सोही बमोजिम र नगरिएकोमा देहाय बमोजिम सजाय हुनेछः- </div><div class="list-sub-item"> (क) दुरुत्साहन दिए बमोजिम कसूर भएको भए निज स्वयंले कसूर गरे सरहको सजाय, </div><div class="list-sub-item"> (ख) दुरुत्साहन दिए बमोजिम कसूर भई नसकेकोमा सो कसूरका लागि तोकिएको सजायको आधा सजाय। </div><div class="list-item"> (४) कुनै व्यक्तिलाई एउटा कसूर गर्न दुरुत्साहन दिएकोमा त्यस्तो व्यक्तिले त्यस्तो दुरुत्साहनको प्रभाव वा सम्भावित परिणाम स्वरुप कुनै अर्को कसूर गरेमा दुरुत्साहन दिने व्यक्तिलाई त्यस्तो कसूर पनि निज स्वयंले गरे सरह सजाय हुनेछ । </div><div class="list-item" style="margin-top: 30px;"><span style="margin-right: 1em;">३६.</span><span class="bold">मतियार हुन नहुनेः</span> (१) कुनै व्यक्ति कुनै कसूरको मतियार हुन हुँदैन। </div><div class="list-item"> (२) कुनै कसूर गर्ने नियतले त्यस्तो कसूर वा अन्य कसूर गर्न सहयोग पुर्याउने वा कसूर गरिसकेपछि कसूरदारलाई भगाउने, लुकाउने वा कसूर गर्न वा गराउन साधन उपलब्ध गराउने वा अन्य कुनै किसिमले सहयोग पुर्याउने व्यक्ति मतियार मानिनेछ । </div><div class="list-item"> (३) मतियारलाई देहाय बमोजिम सजाय हुनेछः– </div><div class="list-sub-item"> (क) आपराधिक षड्यन्त्रमा संलग्न भई कसूर गर्न, साधन वा ढाँट उपलब्ध गराइदिए, जसको बिरुद्ध कसूर गरिएको हो त्यस्तो व्यक्तिलाई निज रक्षाको अधिकारबाट वञ्चित गराउने वा कसूर गर्न आदेश वा सल्लाह दिनेलाई त्यस्तो कसूर निजले गरे सरहको सजाय, </div><div class="list-sub-item"> (ख) खण्ड (क) मा लेखिएको बाहेक अन्य मतियार भए कसूर भए गरेको काममा निजको संलग्नताको मात्रा अनुसार त्यस्तो कसूर गरे वापत हुने सजायको बढीमा आधासम्म सजाय । </div><div class="list-item"><span style="margin-right: 1em;">३७.</span><span class="bold">हदम्याद लागू हुनेः</span> यस संहितामा कुनै कसूरका सम्बन्धमा व्यवस्था गरिएको उजुरगर्ने हदम्याद त्यस्तो कसूरको षड्यन्त्र, उद्योग, दुरुत्साहन वा मतियारको सम्बन्धमा समेत लागू हुनेछ । </div><div class="header-section"><div class="document-subtitle">परिच्छेद-४</div><div class="document-subtitle">कसूरको गम्भीरता बढाउने तथा घटाउने अवस्थाहरु</div></div><div class="list-item"><span style="margin-right: 1em;">३८.</span><span class="bold">कसूरको गम्भीरता बढाउने अवस्थाः</span> यस संहिताको प्रयोजनका लागि देहायका अवस्थाहरु विद्यमान रहेमा कसूरको गम्भीरता बढाएको मानिने छः </div><div class="list-sub-item"> (क) राष्ट्रपति वा सरकार प्रमुख वा विदेशी राज्य प्रमुखको बिरुद्ध कसूर गरेको, </div><div class="list-sub-item"> (ख) राष्ट्रपति वा सरकार प्रमुख वा विदेशी राज्य प्रमुखको उपस्थितिमा कसूर गरेको, </div><div class="list-sub-item"> (ग) विश्वासको दुरुपयोग गरी कसूर गरेको, </div><div class="list-sub-item"> (घ) कुनै सार्वजनिक पदको लाभ उठाई वा दुरुपयोग गरी कसूर गरेको, </div><div class="list-sub-item"> (ङ) सार्वजनिक पद धारण गरेको व्यक्तिले आफ्नो पदीय कर्तव्य पालन गर्न लागेकोमा बाधा पुर्याउने वा निजलाई कुनै गैरकानूनी काम गर्न लगाउने नियतले कसूर गरेको, </div><div class="list-sub-item"> (च) कुनै सरकारी कार्यालय, सार्वजनिक कार्यालय वा धार्मिक स्थलमा कसूर गरेको, </div><div class="list-sub-item"> (छ) पाँच वा पाँचभन्दा बढी व्यक्तिहरु समूहमा आवद्ध भई कसूर गरेको, </div><div class="list-sub-item"> (ज) सार्वजनिक शान्ति खलबलिएको, बाढी, पहिरो, भूकम्प वा त्यस्तै प्रकृतिको दैवी प्रकोप भएको महामारी फैलिएको, अनिकाल परेको वा त्यस्तै किसिमको अन्य कुनै सङ्कटको लाभ लिई कसूर गरेको, </div><div class="list-sub-item"> (झ) हातहतियार वा विषालु वा विष्फोटक पदार्थ साथमा लिई वा प्रयोग गरी वा विद्युत प्रवाह गरी वा विद्युतीय उपकरण प्रयोग गरी कसूर गरेको वा हातहतियार वा विषालु वा बिष्फोटक पदार्थ लिएको मानिसको मद्दतबाट कसूर गरेको, </div><div class="list-sub-item"> * (झ१) तेजाब, अन्य घातक रासायनिक वा ज्वलनशील पदार्थ कसैमाथि प्रहार वा प्रयोग गरी वा कसैलाई सेवन गराई कसूर गरेको, </div><div class="list-sub-item"> (ञ) एक पटक कैद सजाय पाएको कसूरदारले पुनः कसूर गरेको, </div><div class="list-sub-item"> (ट) कुनै पारितोषिक वा आश्वासन वा <span class="bold">लाभ पाई वा लाभ पाउने प्रलोभनमा परी</span> कसूर गरेको, </div><div class="list-sub-item"> (ठ) आफ्नो संरक्षण वा नियन्त्रणमा रहेको व्यक्ति वा जिम्मामा रहेको सम्पत्तिको बिरुद्ध कसूर गरेको, </div><div class="list-sub-item"> (ड) कसैलाई <span class="bold">यातना दिई वा क्रूर, अमानवीय वा अपमानजन्य व्यवहार गरी</span> कसूर गरेको, </div><div class="list-sub-item"> (ढ) एकै वारदातमा एकभन्दा बढी कसूर गरेको, </div><div class="list-sub-item"> (ण) एकै वारदातमा एकभन्दा बढी व्यक्तिका बिरुद्ध कसूर गरेको, </div><div class="list-sub-item"> (त) कसैलाई अपहरण गरी वा शरीर बन्धक लिई कसूर गरेको, </div><div class="list-sub-item"> (थ) थुना, हिरासत, कैद वा नियन्त्रणमा रहेको व्यक्ति बिरुद्ध कसूर गरेको, </div><div class="list-sub-item"> (द) कुनै व्यक्तिको सुरक्षाको कर्तव्य भएका व्यक्तिले आफूले सुरक्षा गर्नु पर्ने व्यक्तिको बिरुद्ध कसूर गरेको, </div><div class="list-sub-item"> (ध) कुनै जात, जाति वा सम्प्रदायको अस्तित्व नै विनाश गर्ने <span class="bold">गरी जातिहत्या (जेनोसाइड)</span> को उद्देश्यले कसूर गरेको, </div><div class="list-sub-item"> (न) कुनै जात, जाति, धार्मिक वा साँस्कृतिक समुदाय बिरुद्ध घृणा उत्पन्न गर्ने उद्देश्यले कसूर गरेको, </div><div class="list-sub-item"> (प) मानवता विरुद्धको कसूर गरेको, </div><div class="list-sub-item"> (फ) नियोजित वा सङ्गठित रुपमा कसूर गरेको, </div><div class="footnote"> * फौजदारी कसूर तथा फौजदारी कार्यविधि सम्बन्धी केही ऐन संशोधन गर्ने ऐन, २०७९ द्वारा थप।<br> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित।<br> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा थप। </div><div class="list-sub-item"> (ब) पचहत्तर वर्षमाथिको वृद्धावस्था वा शारीरिक वा मानसिक अस्वस्थताले गर्दा होस ठेगानमा नरहेको वा अपाङ्गताको कारणले आफ्नो बचाउ गर्न सक्ने स्थितिमा नभएको व्यक्ति वा बालबालिकाको विरुद्ध कसूर गरेको, </div><div class="list-sub-item"> * (भ) सवारी वा विमान दुर्घटना वा प्राकृतिक प्रकोप पर्दा उद्धार गर्ने काममा खटिँदा कसूर गरेको, </div><div class="list-sub-item"> (म) एकपटक कुनै कसूरबाट पीडित भैसकेको व्यक्तिका बिरुद्ध सोही कसूरदारले अर्को कसूर गरेको। </div><div class="list-item" style="margin-top: 30px;"><span style="margin-right: 1em;">३९.</span><span class="bold">कसूरको गम्भीरता घटाउने अवस्थाः</span> यस संहिताको प्रयोजनको लागि देहायका अवस्थाहरु विद्यमान रहेमा कसूरको गम्भीरता घटाएको मानिनेछः- </div><div class="list-sub-item"> (क) कसूरदारको उमेर अठार वर्षभन्दा कम वा पचहत्तर वर्षभन्दा माथि भएको, </div><div class="list-sub-item"> (ख) कसूरदारको कसूर गर्ने नियत नभएको, </div><div class="list-sub-item"> (ग) जुन व्यक्तिको बिरुद्ध कसूर भएको छ त्यस्तो व्यक्तिले कसूरदारलाई कसूर हुनुभन्दा तत्कालअघि उत्तेजित गरेको वा धम्की दिएको, </div><div class="list-sub-item"> (घ) कसूरदार वा निजको कुनै नजिकको नातेदारका बिरुद्ध गरिएको कुनै गम्भीर कसूरको प्रतिकारको रुपमा तत्कालै कसूर भएको, </div><div class="list-sub-item"> (ङ) कसूरदारले स्वेच्छाले कसूर स्वीकार गरेको वा त्यस्तो कसूर गरे बापत पश्चाताप गरेको, </div><div class="list-sub-item"> (च) कसूरदारले सम्बन्धित अधिकारी समक्ष आत्मसर्मपण गरेको, </div><div class="list-sub-item"> (छ) कसूरदारले आफूले गरेको कसूर स्वीकार गरी पीडितलाई क्षतिपूर्ति दिइसकेको वा दिन मञ्जुर गरेको, </div><div class="list-sub-item"> (ज) शारीरिक, मानसिक तथा अपाङ्गताको कारणले गर्दा कसूरदारको क्षमता ह्रास भएको, </div><div class="list-sub-item"> (झ) पीडित पक्ष र समाजलाई हुन गएको हानि, नोक्सानीको मात्रा उल्लेखनीय नदेखिएको, </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-item"> (ञ) अदालतमा साँचो कुरा व्यक्त गरी न्यायिक प्रकृयामा सहयोग पुर्याएको, </div><div class="list-sub-item"> (ट) कसूर स्वीकार गरी भविष्यमा फौजदारी कसूर नगर्ने प्रतिवद्धता व्यक्त गरेको, </div><div class="list-sub-item"> (ठ) कसैको बहकाउ वा दबाबमा अपराध गरेको। </div><div class="header-section"><div class="document-subtitle">परिच्छेद - ५</div><div class="document-subtitle">सजाय र अन्तरिम क्षतिपूर्ति सम्बन्धी व्यवस्था</div></div><div class="list-item"><span style="margin-right: 1em;">४०.</span><span class="bold">सजायका प्रकारः</span> (१) यस संहितामा उल्लिखित कसूर गरे बापत हुने सजाय देहाय बमोजिम हुने छन्ः- </div><div class="list-sub-item"> (क) जन्म कैद, </div><div class="list-sub-item"> (ख) कैद, </div><div class="list-sub-item"> (ग) जरिबाना, </div><div class="list-sub-item"> (घ) कैद र जरिबाना, </div><div class="list-sub-item"> (ङ) क्षतिपूर्ति, </div><div class="list-sub-item"> (च) जरिबाना वा क्षतिपूर्ति नतिरे बापतको कैद, </div><div class="list-sub-item"> (छ) कैदको सट्टा सुधार गृह वा सामुदायिक सेवा। </div><div class="list-item"> (२) कानूनमा कुनै कसूर बापत सर्वस्वको सजाय हुने रहेछ भने यो संहिता प्रारम्भ भएपछि त्यस्तो कसूरमा सजाय गर्दा सर्वस्व हुने गरी सजाय गरिने छैन। </div><div class="list-item"> (३) यस दफामा अन्यत्र जुनसुकै कुरा लेखिएको भए तापनि एक रुपैयाँभन्दा कम जरिबाना र एक दिनभन्दा कम कैद हुने गरी सजाय गरिने छैन। </div><div class="list-item"><span style="margin-right: 1em;">४१.</span><span class="bold">जन्म कैद हुनेः</span> यस संहितामा अन्यत्र जुनसुकै कुरा लेखिएको भए तापनि देहायको कुनै कसूर गर्ने कसूरदारलाई जन्मकैदको सजाय गर्दा त्यस्तो कसूरदार जीवित रहेसम्म कैद गर्नु पर्नेछः - </div><div class="list-sub-item"> (क) क्रूर यातना दिई वा निर्ममतापूर्वक ज्यान मारेको, </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-item"> (ख) वायुयान अपहरण गरी वा वायुयान बिष्फोट गरी ज्यान मारेको, </div><div class="list-sub-item"> (ग) अपहरण गरी वा शरीरबन्धक लिई ज्यान मारेको, </div><div class="list-sub-item"> (घ) सार्वजनिक रुपमा उपभोग हुने पेय वा खाद्य पदार्थमा विष हाली ज्यान मारेको, </div><div class="list-sub-item"> (ङ) कुनै जात, जाति वा सम्प्रदायको अस्तित्व नै <span class="bold">विनाश गर्ने गरी</span> जातिहत्या (जेनोसाइड) गरेको वा गर्ने उद्देश्यले कसूर गरेको वा </div><div class="list-sub-item"> (च) जवर्जस्ती करणी गरी ज्यान मारेको। </div><div class="list-item" style="margin-top: 30px;"><span style="margin-right: 1em;">४२.</span><span class="bold">जन्म कैदको गणनाः</span> दफा ४१ मा उल्लिखित अवस्थामा बाहेक जन्म कैदको सजाय गणना गर्दा पच्चीस वर्ष कैद सजाय हुने गरी गणना गर्नु पर्नेछ। </div><div class="list-item"><span style="margin-right: 1em;">*४३.</span><span class="bold">एकीकृत कसूर बापत सजाय हुनेः</span> (१) कुनै व्यक्तिले एउटै वारदातमा एकभन्दा बढी कसूर गरेमा त्यस्तो व्यक्तिले एकीकृत कसूर गरेको मानिनेछ। </div><div class="list-item"> (2) उपदफा (१) बमोजिमको एकीकृत कसूर गर्ने कसूरदारलाई सजाय गर्दा सबैभन्दा बढी सजाय हुने कसूर बापतको सजाय र त्यसपछिको अधिकतम सजाय हुने अर्को कसूर बापतको सजायको आधा सजाय थप गरी सजाय गर्नु पर्नेछ। </div><div class="content-paragraph" style="text-align: justify; margin-left: 2.5em;"> तर जन्मकैदको सजाय हुने अवस्थाको कसूरदारको हकमा यो उपदफा लागू हुने छैन । </div><div class="list-item"><span style="margin-right: 1em;">*४४.</span><span class="bold">थप सजाय हुनेः</span> (१) जघन्य वा गम्भीर कसूरमा सजाय पाएको व्यक्तिले अर्को कसूर गरेमा निजले पछिल्लो पटक गरेको कसूरमा हुने सजायको दोब्बरसम्म सजाय हुनेछ। </div><div class="list-item"> तर जन्म कैदको सजाय पाएको कसूरदारको हकमा यो दफा लागू हुने छैन। </div><div class="list-item"> (२) उपदफा (१) बमोजिमको कसूर बाहेक अन्य कसूरमा सजाय पाएको व्यक्तिले त्यस्तो सजाय भुक्तान गरेको पाँच वर्षभित्र अर्को कसूर गरेमा निजलाई पछिल्लो पटक गरेको सजायको दोब्बरसम्म सजाय हुनेछ। </div><div class="footnote"> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-item"><span style="margin-right: 1em;">४५.</span><span class="bold">बालबालिकालाई हुने सजायः</span> (१) कानून बमोजिम कसूर ठहरिने कुनै काम गर्ने व्यक्तिको उमेर त्यस्तो काम गर्दाका बखत दश वर्ष पुगेको रहेनछ भने निजलाई कुनै सजाय हुने छैन। </div><div class="list-item"> (२) दश वर्ष वा दश वर्षभन्दा माथि र चौध वर्षभन्दा कम उमेर भएको व्यक्तिले कानून बमोजिम जरिबाना हुने कुनै कसूर गरेकोमा जरिबाना नगरी निजलाई सम्झाई बुझाई गर्नु पर्नेछ र कैद हुने कसूर गरेकोमा कसूर हेरी छ महिनासम्म कैद सजाय गर्न वा कैद नगरी बढीमा एक वर्षसम्म सुधार गृहमा राख्न सकिनेछ । </div><div class="list-item"> X (३) चौध वर्ष वा चौध वर्षभन्दा माथि र सोह्र वर्षभन्दा कम उमेरको व्यक्तिले कुनै कसूर गरेमा निजलाई उमेर पुगेको व्यक्तिलाई कानून बमोजिम हुने सजायको आधा सजाय हुनेछ। </div><div class="list-item"> X (४) सोह्र वर्ष वा सोह्र वर्षभन्दा माथि र अठार वर्षभन्दा कम उमेरको व्यक्तिले कुनै कसूर गरेमा निजलाई उमेर पुगेको व्यक्तिलाई कानून बमोजिम हुने सजायको दुई तिहाई सजाय हुनेछ। </div><div class="list-item"> □ (५) उपदफा (२), ९३) र (४) मा जुनसुकै कुरा लेखिएको भए तापनि सोह्र वर्ष उमेर पूरा नभएका बालबालिकालाई सजाय गर्दा जघन्य कसूर, गम्भीर कसूर वा पटके रुपमा कसूर गरेकोमा बाहेक कैदको सजाय गर्नु हुँदैन। </div><div class="list-item" style="margin-top: 30px;"><span style="margin-right: 1em;">४६.</span><span class="bold">जरिबाना बापत कैद गर्न सकिनेः</span> (१) कुनै कसूरदारलाई तोकिएको जरिबाना निजको सम्पत्तिबाट असूल उपर गरिनेछ। निजको कुनै सम्पत्ति नभएमा वा त्यसरी जरिबाना बापतको रकम निजबाट असूल उपर हुन नसकेमा निजलाई कैद गर्न सकिनेछ। </div><div class="list-item"> (२) उपदफा (१) बमोजिम कैद निर्धारण गर्दा देहाय बमोजिम गर्नु पर्नेछः- </div><div class="list-sub-item"> (क) कैद र जरिबाना दुवै सजाय हुने ठहर <span class="bold">*</span> भएको कसूरमा जरिबाना नतिरे बापतको कैद निर्धारण गर्दा दश वर्षभन्दा बढी नहुने गरी कैद गर्नु पर्नेछ । </div><div class="footnote"> X मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा झिकिएको।<br> □ मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा थप।<br> * मुलुकी संहिता सम्बन्धी केही नेपाल ऐनलाई संशोधन गर्ने ऐन, २०७५ द्वारा संशोधित। </div><div class="list-sub-item"> (ख) कैद वा जरिबानामध्ये कुनै वा दुवै सजाय हुन सक्ने कसूरमा जरिबाना मात्रको सजाय भई त्यस्तो जरिबाना नतिरे बापतको कैद निर्धारण गर्दा त्यस्तो कसूरमा हुन सक्ने कैदको उपल्लो हदको आधाभन्दा