<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>गरिबी निवारण कोष ऐन, २०६३.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">गरीबी निवारण कोष ऐन, २०६३</div><div class="text-right">प्रमाणिरण र प्रकाशन मिति</div><div class="text-right">२०६३।७।२३</div></div><div class="content-paragraph text-left">संशोधन गर्ने ऐन</div><div class="content-paragraph text-left">१. केही नेपाल ऐन संशोधन गर्ने ऐन, २०७२</div><div class="content-paragraph text-right">२०७२।११।१३</div><div class="content-paragraph text-center">२०६३ सालको ऐन न. १७</div><div class="document-title">गरीबी निवारण कोषको स्थापना र सञ्चालन गर्न बनेको ऐन</div><div class="content-paragraph"><span class="bold">प्रस्तावना :</span> समाजका गरीब तथा पिछडिएका वर्गको सक्रिय सहभागितामा गरीबी निवारणसम्बन्धी विभिन्न कार्यक्रम सञ्चालन गराउन र गरीबी निवारण कार्यमा संलग्न संस्थाहरुलाई अनुदान तथा आवश्यक सहयोग उपलब्ध गराई मुलुकबाट गरीबी निवारण गर्न गरीबी निवारणसम्बन्धी एक कोषको स्थापना र सञ्चालन सम्बन्धी व्यवस्था गर्न वाञ्छनीय भएकोले, </div><div class="content-paragraph"> प्रतिनिधिसभाको घोषणा, २०६३ जारी भएको पहिलो वर्षमा प्रतिनिधिसभाले यो ऐन बनाएको छ । </div><div class="document-subtitle">परिच्छेद-१</div><div class="document-subtitle">प्रारम्भिक</div><div class="content-paragraph"><span class="bold">१. संक्षिप्त नाम र प्रारम्भ :</span> (१) यस ऐनको नाम “गरीबी निवारण कोष ऐन, २०६३” रहेको छ । </div><div class="content-paragraph"> (२) यो ऐन २०६३ साल साउन २८ गतेदेखि प्रारम्भ भएको मानिनेछ । </div><div class="content-paragraph"><span class="bold">२. परिभाषा :</span> विषय वा प्रसङ्गले अर्को अर्थ नलागेमा यस ऐनमा,- </div><div class="content-paragraph"> (क) “कोष” भन्नाले दफा ३ बमोजिम स्थापना भएको गरीबी निवारण कोष सम्झनु पर्छ । </div><div class="content-paragraph"> (ख) “गरीबी निवारण कार्यक्रम” भन्नाले दफा ६ बमोजिमका कार्यक्रम सम्झनु पर्छ । </div><div class="content-paragraph"> (ग) (ग) “गरीब” भन्नाले नेपाल सरकारले निश्चित मापदण्ड अन्तर्गत समय-समयमा तोकेको राष्ट्रिय वा क्षेत्रगत गरीबीको रेखामुनि रहेको, शिक्षा, स्वास्थ्यजस्ता मानव विकासका सूचकहरुका आधारमा पिछडिएको र निश्चित लिङ्गगत तथा सामाजिक समूहका आधारमा राष्ट्रिय विकास प्रक्रियामा समावेश हुन नसकेको व्यक्ति वा समूहलाई सम्झनु पर्छ । </div><div class="content-paragraph"> (घ) “सहयोगी संस्था” भन्नाले स्थानीय स्वायत्त शासन ऐन, २०५५ अन्तर्गतका स्थानीय निकाय सम्झनु पर्छ र सो शब्दले गरीबी निवारण कार्यक्रम सञ्चालन गर्ने उद्देश्यले प्रचलित कानूनबमोजिम स्थापित अन्य संस्थासमेतलाई जनाउँछ । </div><div class="content-paragraph"> (ङ) “सामुदायिक संस्था” भन्नाले गरीबी निवारण गर्ने उद्देश्य राखी समुदायमा आधारित भई कोषबाट निर्धारित मापदण्डका आधारमा दफा १० बमोजिम दर्ता भएको सामुदायिक संस्था सम्झनु पर्छ । </div><div class="content-paragraph"> (च) “सामाजिक परिचालन” भन्नाले कुनै निश्चित समूह वा समुदायका गरीबहरुलाई आफ्नो जीवनस्तर उत्थान गर्ने कार्यका लागि जागृत तुल्याई अग्रसर गराउने, संगठित वा सामूहिकरुपमा निर्णय प्रक्रियामा सहभागी हुन सक्षम तुल्याउने र निजहरुको सीप तथा क्षमता विकास गर्ने प्रक्रिया सम्झनु पर्छ । </div><div class="content-paragraph"> (छ) “समिति” भन्नाले दफा ११ बमोजिम गठन भएको कोषको सञ्चालक समिति सम्झनु पर्छ । </div><div class="content-paragraph"> (ज) “अध्यक्ष” भन्नाले समितिको अध्यक्ष सम्झनु पर्छ । </div><div class="content-paragraph"> (झ) “उपाध्यक्ष” भन्नाले समितिको उपाध्यक्ष सम्झनु पर्छ । </div><div class="content-paragraph"> (ञ) “सदस्य” भन्नाले समितिको सदस्य सम्झनु पर्छ र सो शब्दले समितिको अध्यक्ष र उपाध्यक्षसमेतलाई जनाउँछ । </div><div class="content-paragraph"> (ट) “कार्यकारी निर्देशक” भन्नाले दफा १९ बमोजिम नियुक्त कोषको कार्यकारी निर्देशक सम्झनु पर्छ । </div><div class="content-paragraph"> (ठ) “कर्मचारी” भन्नाले कोषको कर्मचारी सम्झनु पर्छ । </div><div class="content-paragraph"> (ड) “तोकिएको” वा “तोकिएबमोजिम” भन्नाले यस ऐनअन्तर्गत बनेको नियममा तोकिएको वा तोकिएबमोजिम सम्झनु पर्छ । </div><div class="document-subtitle">परिच्छेद-२</div><div class="document-subtitle">कोषको स्थापना. उद्देश्य तथा काम, कर्तव्य र अधिकार</div><div class="content-paragraph"><span class="bold">३. कोषको स्थापना :</span> (१) गरीबी निवारण कोषको नामबाट एउटा कोषको स्थापना गरिनेछ । </div><div class="content-paragraph"> (२) कोषको केन्द्रीय कार्यालय काठमाडौं उपत्यकामा रहनेछ र कोषले आवश्यकता अनुसार नेपाल राज्यभित्र जुनसुकै स्थानमा आफ्नो कार्यालय खोल्न सक्नेछ । </div><div class="content-paragraph"><span class="bold">४. कोष स्वशासित संस्था हुने :</span> (१) कोष अविच्छिन्न उत्तराधिकारवाला एक स्वशासित र संगठित संस्था हुनेछ । </div><div class="content-paragraph"> (२) कोषको कामकारबाहीको लागि आफ्नो एउटा छुट्टै छाप हुनेछ । </div><div class="content-paragraph"> (३) कोषले व्यक्तिसरह चल, अचल सम्पत्ति प्राप्त गर्न, उपभोग गर्न, बेचबिखन गर्न वा अन्य कुनै किसिमले व्यवस्था गर्न सक्नेछ । </div><div class="content-paragraph"> (४) कोषले व्यक्तिसरह आफ्नो नामबाट नालिस उजूर गर्न र कोषउपर पनि सोही नामबाट नालिस उजूर लाग्न सक्नेछ । </div><div class="content-paragraph"><span class="bold">५. कोषको उद्देश्य :</span> कोषको उद्देश्य देहायबमोजिम हुनेछ :- </div><div class="content-paragraph"> (क) सामाजिक परिचालनका माध्यमबाट गरीब व्यक्ति, परिवार वा समुदायको आर्थिक तथा सामाजिकस्तर उठाउन उनीहरुलाई आवश्यक सेवा सुविधामा पहुँच सुनिश्चित गरी उपयोग गर्न सक्ने तुल्याउने र निजहरुलाई स्थानीय विकास कोषको निर्णय प्रक्रियामा सकृय गराई उनीहरुले आफ्नो हक हित र अधिकार प्रयोग गर्न सक्ने गरी सक्षम बनाउन क्षमता अभिवृद्धि गराउने, </div><div class="content-paragraph"> (ख) आर्थिक तथा सामाजिकरुपले पिछडिएका र गरीबीको रेखामुनि रहेका व्यक्ति, परिवार वा समुदायको पहिचान गरी तिनीहरुको आर्थिक तथा सामाजिकस्तर उत्थान गर्न र क्षमता अभिवृद्धि गर्न आर्थिक, सामाजिक र भौतिक पूर्वाधारका कार्यक्रम सञ्चालन गराउने, </div><div class="content-paragraph"> (ग) स्थानीयस्तरमा नै गरीबीको कारण पहिचान गरी सामाजिक परिचालनको माध्यमबाट स्थानीय सीप, श्रोत र ज्ञानको उपयोग गरी गरीब व्यक्ति, परिवार वा समूहको आर्थिक तथा सामाजिकस्तर उठाउन सहयोग गर्ने, </div><div class="content-paragraph"> (घ) सहयोगी संस्थाहरुबीच समन्वय कायम गर्ने, गराउने, </div><div class="content-paragraph"> (ङ) गरीबी निवारणसम्बन्धी स्रोत परिचालन गर्न तथा तत्सम्बन्धी संस्थागत विकास गर्न आर्थिक तथा प्राविधिक सहयोग पुऱ्याउने । </div><div class="content-paragraph"><span class="bold">६. कोषबाट सञ्चालन हुने कार्यक्रमहरु :</span> कोषको उद्देश्य हासिल गर्न स्थानीय मागअनुरुप मुख्यतया देहायबमोजिमका कार्यक्रम सञ्चालन हुनेछन् :- </div><div class="content-paragraph"> (क) कृषि, पशु र पंक्षीपालन, सिलाइबुनाइ, स्थानीय श्रोत र कच्चा पदार्थमा आधारित घरेलु तथा साना उद्योगजस्ता आयबृद्धि, सीपविकास, रोजगारी सृजना अभिवृद्धि र उत्पादन वृद्धि कार्यक्रम, </div><div class="content-paragraph"> (ख) गरीवी निवारणको कार्यमा सहयोग पुऱ्याउन आवश्यकतानुसार पूरक कार्यक्रमको रुपमा आधारभूत स्वास्थ्य, साक्षरता, प्राविधिक शिक्षा, युवा रोजगार तालिम, साना सिँचाई, साना पुल, झोलुङ्गे पुल, खानेपानी, सरसफाइ, ग्रामीण सडक, ग्रामीण ऊर्जा तथा वातावरणसम्बन्धी कार्यक्रम, </div><div class="content-paragraph"> (ग) समुदायबाट पहिचान भएका विकासका स-साना पूर्वाधारहरुका निर्माण कार्यक्रम, </div><div class="content-paragraph"> (घ) गरीबी निवारण कार्यक्रमलाई सहयोगी संस्थामार्फत सहजरुपमा सञ्चालन गर्ने कार्यपद्धतिको विकास गरी त्यस्ता कार्यक्रममा सामाजिक परिचालनका माध्यमबाट </div><div class="content-paragraph"> संलग्न हुने व्यक्ति, परिवार, सामुदायिक संस्था तथा कर्मचारीको क्षमता अभिवृद्धि गर्ने तालिम, गोष्ठी, अवलोकन भ्रमण आदि कार्यक्रम । </div><div class="content-paragraph"><span class="bold">७. कोषको काम, कर्तव्य र अधिकार :</span> कोषको काम, कर्तव्य र अधिकार देहायबमोजिम हुनेछ :- </div><div class="content-paragraph"> (क) कोषको सञ्चालन र व्यवस्थापनसम्बन्धी नीति, योजना तथा कार्यक्रम स्वीकृत गर्ने, </div><div class="content-paragraph"> (ख) कोषको वार्षिक तथा आवधिक कार्यक्रम र बजेट स्वीकृत गर्ने र सोको निमित्त आवश्यक रकमको व्यवस्था गर्ने, गराउने, </div><div class="content-paragraph"> (ग) गरीबी निवारण कार्यक्रमहरु तयार पारी त्यस्ता कार्यक्रम सञ्चालन गर्न सहयोगी संस्थालाई परिचालन गर्ने, </div><div class="content-paragraph"> (घ) गरीबी निवारण कार्यक्रम सञ्चालन गर्नको लागि प्रदान गरिने अनुदान वा सहयोग प्रदान गर्ने आधार तथा कार्यविधि तयार गरी अनुदान तथा सहयोग प्रदान गर्ने, </div><div class="content-paragraph"> (ङ) स्थान, क्षेत्र, व्यक्ति, परिवार वा समुदाय विशेषको गरीबी मापनका आधार तथा सूचक तयार गरी सोहीअनुरुप गरीबी निवारण कार्यक्रमको सञ्चालन तथा प्रगति समीक्षा गर्ने, </div><div class="content-paragraph"> (च) कोषसँग अनुदान तथा सहयोग लिई सञ्चालन भएका गरीबी निवारणसम्बन्धी कार्यक्रमको नियमित अनुगमन तथा मूल्याङ्कन गर्ने गराउने, </div><div class="content-paragraph"> (छ) कोषसमक्ष पेश भएका योजना तथा कार्यक्रम स्वीकृत गर्ने, </div><div class="content-paragraph"> (ज) कोषको वार्षिक लेखापरीक्षण गराउने, </div><div class="content-paragraph"> (झ) कोषले वर्षभरि गरेको कामकारबाहीको वार्षिक प्रतिवेदन नेपाल सरकारसमक्ष पेश गर्ने, </div><div class="content-paragraph"> (ञ) कोषको सङ्गठनात्मक स्वरुप स्वीकृत गर्ने र सोबमोजिम आवश्यक दरबन्दी सृजना गर्ने, </div><div class="content-paragraph"> (ट) कोषको उद्देश्य प्राप्त गर्न आवश्यक अन्य कार्य गर्ने । </div><div class="document-subtitle">परिच्छेद-३</div><div class="document-subtitle">कोषको स्रोत परिचालन तथा व्यवस्थापन</div><div class="content-paragraph"><span class="bold">८. कोषले आर्थिक स्रोत जुटाउन सक्ने :</span> (१) कोषले आफ्नो उद्देश्यअनुरुपको कार्यक्रम सञ्चालन गर्नको लागि नेपाल सरकार, सरकारी तथा गैरसरकारी संस्था, विदेशी सरकार वा </div><div class="content-paragraph"> संस्था, अन्तर्राष्ट्रिय संस्था वा निकाय वा व्यक्तिबाट सहयोग, अनुदानलगायत अन्य आवश्यक आर्थिक स्रोत जुटाउन सक्नेछ । </div><div class="content-paragraph"> तर, विदेशी सरकार वा संस्था, अन्तर्राष्ट्रिय संस्था वा निकाय वा विदेशी व्यक्तिसँग आर्थिक स्रोत लिनुअगावै कोषले नेपाल सरकारको स्वीकृति लिनु पर्नेछ । </div><div class="content-paragraph"> (२) उपदफा (१) बमोजिम कोषमा नेपाल सरकारबाट प्राप्त हुने अनुदानको रकम तथा विदेशी सरकार वा संस्था, अन्तर्राष्ट्रिय संस्था वा निकाय वा विदेशी व्यक्तिबाट प्राप्त हुने सहयोग वा अनुदानको रकम नेपाल सरकारको बजेटमा समावेश गरी कोषलाई अनुदानको रुपमा उपलब्ध गराउनु पर्नेछ । </div><div class="content-paragraph"><span class="bold">९. सहयोगी संस्थालाई परिचालन गर्ने :</span> कोषले गरीबी निवारण कार्यक्रम सञ्चालन गर्नको लागि सहयोगी संस्थालाई छनौट गरी तोकिएबमोजिम अनुदान वा सहयोग उपलब्ध गराई परिचालन गर्न सक्नेछ । </div><div class="content-paragraph"><span class="bold">१०. सामुदायिक संस्थालाई परिचालन गर्ने :</span> (१) कोषबाट निर्धारित मापदण्ड पूरा गरेका समुदायमा आधारित भई गरीबी निवारण कार्यक्रम सञ्चालन गर्ने सामुदायिक संस्थालाई यस ऐनबमोजिम उद्देश्य प्राप्तिका लागि आवश्यक कार्यक्रम सञ्चालन गर्न आवश्यकता अनुसार कोषले परिचालन गर्न सक्नेछ । </div><div class="content-paragraph"> (२) उपदफा (१) बमोजिम परिचालित हुन चाहने संस्थाले तोकिए बमाजिम कोषमा दर्ता गराउनु पर्नेछ । </div><div class="content-paragraph"> (३) उपदफा (१) बमोजिम गरीबी निवारण कार्यक्रम सञ्चालन गर्नको लागि सामुदायिक संस्थालाई कोषले तोकिएबमोजिम अनुदान वा सहयोग उपलब्ध गराउन सक्नेछ । </div><div class="document-subtitle">परिच्छेद-४</div><div class="document-subtitle">सञ्चालक समितिको गठन तथा काम कर्तव्य र अधिकार</div><div class="content-paragraph"><span class="bold">११. सञ्चालक सञ्चालक समितिको गठन :</span> (१) कोषको उद्देश्य प्राप्तिको लागि यो ऐन तथा यस ऐनअन्तर्गत बनेको नियमबमोजिम कोषले गर्नु पर्ने सम्पूर्ण कामकारबाहीहरुको सञ्चालन, रेखदेख तथा प्रबन्ध गर्न एक सञ्चालक समितिको गठन हुनेछ । </div><div class="content-paragraph"> (२) सञ्चालक समितिमा देहायका सदस्यहरु रहनेछन् :– </div><div class="content-paragraph"> (क) प्रधानमन्त्री <div class="text-right">अध्यक्ष</div></div><div class="content-paragraph"> (ख)राष्ट्रिय योजना आयोगका भूतपूर्व उपाध्यक्ष वा सदस्य वा कम्तीमा स्नातकोत्तर उपाधि प्राप्त गरी गरीबी निवारणको क्षेत्रमा राष्ट्रियस्तरमा विशिष्ट योगदान पुऱ्याई कम्तीमा सात </div><div class="content-paragraph"> वर्षको अनुभव भएका व्यक्तिहरुमध्येबाट दफा १२ को प्रक्रियाबमोजिम नेपाल सरकारले मनोनयन गरेको व्यक्ति <div class="text-right">— उपाध्यक्ष</div></div><div class="content-paragraph"> (ग) सचिव, राष्ट्रिय योजना आयोगको सचिवालय <div class="text-right">— सदस्य</div></div><div class="content-paragraph"> (घ) * </div><div class="content-paragraph"> (ङ) * </div><div class="content-paragraph"> (च) * </div><div class="content-paragraph"> (छ) * </div><div class="content-paragraph"> (ज) गरीबी निवारणको क्षेत्रमा विशेष योगदान पुऱ्याई राष्ट्रिय जीवनमा ख्याति प्राप्त गरेका व्यक्तिहरु र राष्ट्रिय जीवनमा समुचित प्रतिनिधित्व हन नसकेका समूह र क्षेत्रका व्यक्तिहरु मध्येबाट कम्तीमा एकजना महिलासहित नेपाल सरकारद्वारा मनोनीत पाँचजना <div class="text-right">— सदस्य</div></div><div class="content-paragraph"> (३) उपदफा (२) को खण्ड (ज) बमोजिम नेपाल सरकारले सदस्य मनोनयन गर्दा स्नातकोत्तर उपाधि हासिल गरी गरीबी निवारणको क्षेत्रमा कम्तीमा सात वर्ष योगदान पुऱ्याएका व्यक्तिहरुमध्येबाट गर्नु पर्नेछ । </div><div class="content-paragraph"> (४) उपदफा (२) को खण्ड (ख) र (ज) बमोजिम मनोनीत सदस्यको पदावधि चार वर्षको हुनेछ । निज पुनः मनोनयन हुन सक्नेछ । </div><div class="content-paragraph"> (५) नेपाल सरकारले उपदफा (२) को खण्ड (ख) र (ज) बमोजिमको सदस्य मनोनीत गर्दा गैर राजनैतिक तथा व्यावसायिक व्यक्तिहरुमध्येबाट गर्नु पर्नेछ । </div><div class="content-paragraph"> (६) समितिले आवश्यक देखेमा गरीबी निवारण कार्यसँग सम्बन्धित व्यक्ति र सम्बन्धित विषयको विशेषज्ञलाई समितिको बैठकमा पर्यवेक्षकको रुपमा भाग लिन आमन्त्रण गर्न सक्नेछ । </div><div class="content-paragraph"> (७) बाह्य स्रोत र साधनको परिचालन कार्यक्रम संयोजन गरी गरीबी निवारण कार्यक्रमलाई बढी प्रभावकारी बनाउन समितिले आवश्यक देखेमा सम्बद्ध संस्थाका प्रतिनिधि सम्मिलित एक परामर्श समिति गठन गर्न सक्नेछ । </div><div class="content-paragraph"> (८) गरीबी निवारण कोषको कार्यकारी निर्देशक समितिको सचिव हुनेछ । </div><div class="content-paragraph"><span class="bold">१२. छनौट समिति :</span> (१) दफा ११ को उपदफा (२) को खण्ड (ख) बमोजिम उपाध्यक्षको मनोनयन गर्ने प्रयोजनको लागि नेपाल सरकारसमक्ष सिफारिस गर्न देहायबमोजिम एउटा छनौट समिति रहनेछ :- </div><div class="content-paragraph"> X केही नेपाल ऐन संशोधन गर्ने ऐन, २०७२ द्वारा झिकिएको । </div><div class="content-paragraph"> (क) उपाध्यक्ष, राष्ट्रिय योजना आयोग <div class="text-right">— संयोजक</div></div><div class="content-paragraph"> (ख) गरीबी निवारणको क्षेत्रसँग सम्बन्धित विज्ञहरुमध्येबाट नेपाल सरकारले तोकेको व्यक्ति <div class="text-right">— सदस्य</div></div><div class="content-paragraph"> (ग) मुख्य सचिव, नेपाल सरकार <div class="text-right">— सदस्य</div></div><div class="content-paragraph"> (२) उपदफा (१) बमोजिमको छनौट समितिले उपाध्यक्षको मनोनयनको लागि नेपाल सरकारसमक्ष नाम सिफारिस गर्दा तीनजनाको नाम सिफारिस गर्नु पर्नेछ । </div><div class="content-paragraph"> (३) छनौट समितिले उपदफा (२) बमोजिम सिफारिस गरेको तीनजनामध्येबाट कुनै एकजनालाई नेपाल सरकारले उपाध्यक्षको लागि मनोनयन गर्नेछ । </div><div class="content-paragraph"> (४) छनौट समितिले उपाध्यक्षको मनोनयनको लागि सिफारिस गर्न नाम छनौट गर्दा अपनाउनु पर्ने प्रक्रिया तथा आफ्नो बैठकसम्बन्धी कार्यविधि आफै निर्धारण गर्न सक्नेछ । </div><div class="content-paragraph"><span class="bold">१३. समितिको बैठक र निर्णय :</span> (१) एक वर्षमा कम्तीमा ६ पटकमा नघट्ने गरी समितिको बैठक अध्यक्षले तोकेको मिति, समय र स्थानमा बस्नेछ । </div><div class="content-paragraph"> तर दुईवटा बैठकबीचको अवधि दुई महिनाभन्दा बढी हुने छैन । </div><div class="content-paragraph"> (२) समितिको सचिवले समितिको बैठक बस्ने सूचनाको साथमा बैठकमा छलफल हुने विषयको कार्यसूची सदस्यहरुलाई बैठक बस्ने मितिभन्दा कम्तीमा सात दिनअगावै उपलब्ध गराउनु पर्नेछ । </div><div class="content-paragraph"> (३) समितिको बैठकको अध्यक्षता अध्यक्षले गर्नेछ र निजको अनुपस्थितिमा उपाध्यक्षले बैठकको अध्यक्षता गर्नेछ । </div><div class="content-paragraph"> (४) कुल सदस्य संख्याको पचास प्रतिशतभन्दा बढी सदस्यहरुको उपस्थिति भएमा समितिको बैठकको लागि गणपूरक संख्या पुगेको मानिनेछ । </div><div class="content-paragraph"> तर कोषको दीर्घकालीन तथा अल्पकालीन योजना, वार्षिक कार्यक्रम र बजेटसम्बन्धी विषयमा छलफलको लागि बस्ने बैठकको लागि कम्तीमा पचहत्तर प्रतिशत सदस्यहरुको उपस्थिति आवश्यक हुनेछ । </div><div class="content-paragraph"> (५) समितिको बैठकमा बहुमतको राय मान्य हुनेछ र मत बराबर भएमा बैठकको अध्यक्षता गर्ने व्यक्तिले निर्णायक मत दिनेछ । </div><div class="content-paragraph"> (६) समितिले गरेका निर्णयहरु समितिको सचिवद्वारा प्रमाणित गरिनेछ । </div><div class="content-paragraph"> (७) समितिको बैठकसम्बन्धी अन्य कार्यविधि समिति आफैले निर्धारण गरेबमोजिम हुनेछ । </div><div class="content-paragraph"><span class="bold">१४. सदस्यता कायम नरहने :</span> (१) देहायको कुनै अवस्थामा दफा ११ को उपदफा (२) को खण्ड (ख) र (ज) बमोजिम मनोनीत सदस्यको पद रिक्त भएको मानिनेछ :- </div><div class="content-paragraph"> (क) मृत्यु भएमा, </div><div class="content-paragraph"> (ख) पदावधि समाप्त भएमा, </div><div class="content-paragraph"> (ग) पदबाट निजले राजिनामा दिएमा, </div><div class="content-paragraph"> (घ) कुनै सूचना नदिई लगातार तीनपटक समितिको बैठकमा अनुपस्थित रहेमा, </div><div class="content-paragraph"> (ङ) यस ऐनको उद्देश्यविपरीत कार्य गरेको वा कोषको काममा निष्क्रिय रहेको वा सहयोग नगरेको वा कोषलाई हानि नोक्सानी हुने कुनै काम गरेको वा कोष वा समितिको नीति, निर्देशनविपरीत काम गरेको आरोपमा समितिको सदस्य पदबाट हटाउन आवश्यक छ भनी समितिको कुनै सदस्यले पेश गरेको प्रस्ताव समितिको कुल सदस्य संख्याको पचास प्रतिशतभन्दा बढी सदस्यहरुबाट पारित भएमा । </div><div class="content-paragraph"> (२) उपदफा (१) को खण्ड (ङ) को प्रयोजनका लागि प्रस्ताव पेश गर्ने, प्रस्तावमा छलफल गर्ने तथा प्रस्तावउपर मतदान गर्नेसम्बन्धी कार्यविधि समितिले तोकेबमोजिम हुनेछ । </div><div class="content-paragraph"><span class="bold">१५. कामकारबाही बदर नहुने :</span> समितिको गठनमा कुनै त्रुटि भई वा कुनै सदस्यको स्थान रिक्त भई समितिमा कुनै कामकारबाही भएको भए तापनि सोही कारणले मात्र त्यस्तो कामकारबाही बदर हुने छैन । </div><div class="content-paragraph"><span class="bold">१६. उपसमिति गठन गर्न सक्ने :</span> (१) समितिले आफ्नो कार्य सञ्चालन गर्नका लागि आवश्यकता अनुसार उपसमिति गठन गर्न सक्नेछ । </div><div class="content-paragraph"> (२) उपदफा (१) बमोजिम गठन भएका उपसमितिको काम, कर्तव्य, अधिकार, कार्यक्षेत्रगत शर्त तथा कार्यावधि समितिले तोकिएबमोजिम हुनेछ । </div><div class="content-paragraph"><span class="bold">१७. अध्यक्षको काम, कर्तव्य र अधिकार :</span> अध्यक्षको काम, कर्तव्य र अधिकार देहायबमोजिम हुनेछ :- </div><div class="content-paragraph"> (क) कोषको कार्यक्रम प्रभावकारीरुपमा सञ्चालन गर्नको निमित्त उपाध्यक्षलाई आवश्यक निर्देशन दिने, </div><div class="content-paragraph"> (ख) कोषलाई प्रभावकारीरुपले सञ्चालन गर्न आवश्यक अन्य काम गर्ने गराउने । </div><div class="content-paragraph"><span class="bold">१८. उपाध्यक्षको काम, कर्तव्य र अधिकार :</span> (१) उपाध्यक्ष कोषको कार्यकारी प्रमुख हुनेछ र निजले अध्यक्षको निर्देशनमा कोषको कामकाज सञ्चालन गर्नेछ । </div><div class="content-paragraph"> (२) उपदफा (१) मा लेखिएदेखि बाहेक उपाध्यक्षको अन्य काम, कर्तव्य र अधिकार देहायबमोजिम हुनेछ :- </div><div class="content-paragraph"> (क) कोषको दैनिक कार्य सुचारुरुपले सञ्चालन गर्ने सम्बन्धमा कार्यकारी निर्देशकलाई निर्देशन दिने, </div><div class="content-paragraph"> (ख) कोषबाट सञ्चालित कार्यक्रमको अनुगमन, मूल्याङ्कन तथा निरीक्षण गर्ने गराउने, </div><div class="content-paragraph"> (ग) कोषको वार्षिक प्रतिवेदन समयमै तयार गर्न लगाउने, </div><div class="content-paragraph"> (घ) कोषको उद्देश्य प्राप्तिको लागि तोकिएबमोजिमका अन्य काम गर्ने गराउने । </div><div class="document-subtitle">परिच्छेद-५</div><div class="document-subtitle">कार्यकारी निर्देशक र कर्मचारीसम्बन्धी व्यवस्था</div><div class="content-paragraph"><span class="bold">१९. कार्यकारी निर्देशक :</span> (१) कोषको दैनिक कार्य सञ्चालन गर्नका लागि अर्थशास्त्र, व्यवस्थापन वा समाजशास्त्र विषयमा स्नातकोत्तर उपाधि हासिल गरी आर्थिक विकास वा गरीबी निवारणको क्षेत्रमा कम्तीमा सात वर्षको अनुभव भएका व्यक्तिहरुमध्येबाट खुला प्रतिस्पर्धाको आधारमा समितिले एकजना कार्यकारी निर्देशक नियुक्ति गर्नेछ । </div><div class="content-paragraph"> (२) उपदफा (१) मा जुनसुकै कुरा लेखिएको भए तापनि कार्यकारी निर्देशकको पदपूर्ति नभएसम्मको लागि समितिले उपदफा (१) बमोजिमको योग्यता पूरा गरेको कुनै व्यक्तिलाई कार्यकारी निर्देशकको पदमा बढीमा ६ महिनाको लागि नियुक्ति गर्न सक्नेछ । </div><div class="content-paragraph"> (३) कार्यकारी निर्देशकको पदावधि पाँच वर्षको हुनेछ । </div><div class="content-paragraph"> (४) कार्यकारी निर्देशकको पारिश्रमिक, सेवाका शर्त र सुविधासम्बन्धी व्यवस्था तोकिएबमोजिम हुनेछ । </div><div class="content-paragraph"> (५) उपदफा (३) मा जुनसुकै कुरा लेखिएको भए तापनि कार्यकारी निर्देशकले कोषलाई हानि नोक्सानी हुने कुनै कामकारबाही गरेमा वा भ्रष्टाचारको अभियोग प्रमाणित भएमा वा समितिको नीति निर्देशनविपरीत काम गरेमा समितिले तोकिएको प्रक्रिया अपनाई निजलाई कार्यकारी निर्देशकको पदबाट हटाउन सक्नेछ । </div><div class="content-paragraph"><span class="bold">२०. कार्यकारी निर्देशकको काम, कर्तव्य र अधिकार :</span> (१) कार्यकारी निर्देशकको काम, कर्तव्य र अधिकार देहायबमोजिम हुनेछ :- </div><div class="content-paragraph"> (क) समितिको निर्णय कार्यान्वयन गर्ने, गराउने, </div><div class="content-paragraph"> (ख) कोषको दीर्घकालीन तथा अल्पकालीन योजना, वार्षिक कार्यक्रम तथा बजेट तयार गरी स्वीकृतिको लागि समितिसमक्ष पेश गर्ने, </div><div class="content-paragraph"> (ग) समितिबाट स्वीकृत योजना तथा कार्यक्रम कार्यान्वयन गर्ने, गराउने, </div><div class="content-paragraph"> (घ) कोषको दैनिक कार्यको सुपरीवेक्षण तथा निरीक्षण गरी कोषको उद्देश्य अनुसार आवश्यक कार्य गर्ने, </div><div class="content-paragraph"> (ङ) कोषको अनुदान तथा सहयोगमा कार्यान्वयन गरिएका गरीबी निवारणसम्बन्धी कार्यक्रमहरुको निरीक्षण गरी त्यसको प्रगतिविवरण समितिसमक्ष पेश गर्ने, </div><div class="content-paragraph"> (च) कोषले सञ्चालन गरेका कार्यक्रमहरुको वार्षिक तथा आवधिक प्रतिवेदन तयार गरी समितिसमक्ष पेश गर्ने, </div><div class="content-paragraph"> (छ) कोषको निमित्त आवश्यक रकम जुटाउन आन्तरिक तथा बाह्य स्रोत परिचालन गर्ने । </div><div class="content-paragraph"> (२) उपदफा (१) मा लेखिएदेखि बाहेक कार्यकारी निर्देशकको अन्य काम, कर्तव्य र अधिकार तोकिएबमोजिम हुनेछ । </div><div class="content-paragraph"><span class="bold">२१. कर्मचारीसम्बन्धी व्यवस्था :</span> (१) कोषको काम सुचारुरुपले सञ्चालन गर्नका लागि कोषमा आवश्यक संख्यामा कर्मचारी रहनेछन् । </div><div class="content-paragraph"> (२) कोषका कर्मचारी तोकिएबमोजिम करारमा नियुक्ति गरिनेछ । </div><div class="content-paragraph"> (३) कोषका कर्मचारीको पारिश्रमिक, सुविधा तथा सेवाका शर्त तोकिएबमोजिम हुनेछन् । </div><div class="document-subtitle">परिच्छेद-६</div><div class="document-subtitle">कोष तथा लेखापरीक्षण</div><div class="content-paragraph"><span class="bold">२२. कोष :</span> (१) कोषको आफ्नो एउटा छुट्टै कोष हुनेछ र सो कोषमा देहायका रकमहरु रहने छन् :- </div><div class="content-paragraph"> (क) नेपाल सरकारबाट प्राप्त हुने अनुदान, </div><div class="content-paragraph"> (ख) विदेशी सरकार, राष्ट्रिय वा अन्तर्राष्ट्रिय संघ, संस्था वा व्यक्तिबाट प्राप्त सहयोग वा अनुदान, </div><div class="content-paragraph"> (ग) कोषको चल तथा अचल सम्पत्तिबाट आर्जन भएको रकम, </div><div class="content-paragraph"> (घ) अन्य कुनै स्रोतबाट प्राप्त रकम । </div><div class="content-paragraph"> (२) उपदफा (१) बमोजिम कोषलाई प्राप्त हुने सम्पूर्ण रकम नेपाल राष्ट्र बैंक वा नेपाल राज्यस्थित कुनै वाणिज्य बैंकमा खाता खोली जम्मा गरिनेछ । </div><div class="content-paragraph"> (३) कोषको तर्फबाट गरिने सम्पूर्ण खर्च उपदफा (१) बमोजिमको कोषमा जम्मा भएको रकमबाट व्यहोरिनेछ । </div><div class="content-paragraph"> तर कोषको सञ्चालन खर्च आयोजना तथा कार्यक्रमका लागि छुट्याइएको रकम रु. पचास करोडसम्म भए सात प्रतिशत, पचास करोडभन्दा बढी एक अर्बसम्म भए तीन करोड पचास लाख वा पाँच प्रतिशतले जुन बढी हुन आउँछ सो रकम र एक अर्बभन्दा </div><div class="content-paragraph"> माथि जतिसुकै भए पनि पाँच करोड वा चार प्रतिशतले जुन बढी हुन आउँछ सो रकमभन्दा बढी हुनेछैन । </div><div class="content-paragraph"> (४) कोषको खाता सञ्चालन तोकिएबमोजिम हुनेछ । </div><div class="content-paragraph"><span class="bold">२३. लेखा र लेखापरीक्षण :</span> (१) कोषको आय–व्ययको लेखा तोकिएबमोजिम राखिनेछ । </div><div class="content-paragraph"> (२) कोषले नेपाल चार्टर्ड एकाउण्टेण्ट्स् ऐन, २०५३ बमोजिम नाम दर्ता भएको चार्टर्ड एकाउण्टेण्ट्बाट कोषको आन्तरिक लेखापरीक्षण गराउनु पर्नेछ । </div><div class="content-paragraph"> (३) कोषको आय–व्ययको वार्षिक लेखापरीक्षण प्रचलित कानून अनुसार महालेखा परीक्षकको विभागबाट हुनेछ । </div><div class="content-paragraph"> (४) नेपाल सरकारले चाहेमा जुनसुकै बखत कोषको वार्षिक हिसाब-किताब जाँच्न वा जँचाउन सक्नेछ । </div><div class="document-subtitle">परिच्छेद-७</div><div class="document-subtitle">विविध</div><div class="content-paragraph"><span class="bold">२४. सहभागी हुन नपाउने :</span> सदस्य, कार्यकारी निर्देशक तथा कुनै कर्मचारीले आफ्नो स्वार्थ भएको कुनै विषयवस्तुसँग सम्बन्धित कोषको कुनै निर्णय प्रक्रियामा सहभागी हुन पाउने छैनन् । </div><div class="content-paragraph"><span class="bold">२५. शपथ ग्रहण :</span> सदस्य, कार्यकारी निर्देशक तथा कर्मचारीले आफ्नो पदीय दायित्व सम्हाल्नुअगावै तोकिएबमोजिम गोपनीयता र इमान्दारिताको शपथ ग्रहण गर्नु पर्नेछ । </div><div class="content-paragraph"><span class="bold">२६. वार्षिक प्रतिवेदन :</span> (१) कार्यकारी निर्देशकले कोषको कामकारबाहीको वार्षिक प्रतिवेदन प्रत्येक आर्थिक वर्ष समाप्त भएको मितिले ६ महिनाभित्र समितिसमक्ष पेश गर्नु पर्नेछ । समितिबाट पारित प्रतिवेदनको एकप्रति कार्यकारी निर्देशकले नेपाल सरकारसमक्ष पेश गर्नु पर्नेछ । </div><div class="content-paragraph"> (२) उपदफा (१) बमोजिमको प्रतिवेदनमा अन्य कुराको अतिरिक्त कोषले वर्षभरि सञ्चालन गरेको कार्यक्रम, कार्यक्रम सञ्चालन गर्दा हुन गएको लागत, कोष सञ्चालन खर्च तथा कार्यक्रमबाट भएको उपलब्धि र भविष्यमा गर्नु पर्ने सुधारसमेतका कुराहरु समावेश गर्नु पर्नेछ । </div><div class="content-paragraph"> (३) कार्यकारी निर्देशकले समितिको स्वीकृति लिई उपदफा (२) मा उल्लेख भएबमोजिमको कोषको वार्षिक प्रतिवेदन प्रत्येक वर्ष सार्वजनिकरुपमा प्रकाशन गर्नेछ । </div><div class="content-paragraph"><span class="bold">२७. बैठक भत्ता :</span> सदस्यहरुले समितिको बैठकमा भाग लिएबापत तोकिएबमोजिमको बैठक भत्ता पाउनेछन् । </div><div class="content-paragraph"><span class="bold">२८. आदेश वा निर्देशन दिन सक्ने :</span> नेपाल सरकारले कोषले गरेको कामकारबाहीको आवश्यक जाँचबुझ गरी वा आवश्यक ठानेका बखत कोषको उद्देश्यअनुरुप कामकारबाही गर्नको </div><div class="content-paragraph"> लागि कोषलाई आवश्यक आदेश वा निर्देशन दिन सक्नेछ । त्यसरी नेपाल सरकारले दिएको आदेश वा निर्देशनको पालना गर्नु कोषको कर्तव्य हुनेछ । </div><div class="content-paragraph"><span class="bold">२९. गरीबी निवारण कार्यक्रमको समन्वय तथा अनुगमन :</span> (१) यस ऐनबमोजिम कोषले गरीबी निवारण कार्यक्रम सञ्चालन गर्दा, गराउँदा स्थानीय स्वायत्त शासन ऐन, २०५५ बमोजिम गठन भएका स्थानीय तहहरुसँग समन्वय राखी त्यस्ता कार्यक्रमहरु सञ्चालन गर्नु पर्नेछ । </div><div class="content-paragraph"> (२) उपदफा (१) बमोजिम सञ्चालन भएका गरीबी निवारण कार्यक्रमको अनुगमन कोष आफैले र सम्बन्धित स्थानीय तहले गर्न, गराउन सक्नेछ । </div><div class="content-paragraph"><span class="bold">३०. अधिकार प्रत्यायोजन :</span> (१) समितिले यस ऐन बमोजिम आफूलाई प्राप्त अधिकारमध्ये केही अधिकार आवश्यकता अनुसार कुनै सदस्य, दफा १६ बमोजिम गठित उपसमिति वा कार्यकारी निर्देशकलाई प्रत्यायोजन गर्न सक्नेछ । </div><div class="content-paragraph"> (२) अध्यक्षले यस ऐनबमोजिम आफूलाई प्राप्त अधिकारमध्ये केही अधिकार आवश्यकता अनुसार उपाध्यक्षलाई प्रदान गर्न सक्नेछ । </div><div class="content-paragraph"> (३) कार्यकारी निर्देशकले यस ऐनबमोजिम आफूलाई प्राप्त अधिकारमध्ये केही अधिकार आवश्यकता अनुसार कोषको कुनै अधिकृत कर्मचारीलाई प्रत्यायोजन गर्न सक्नेछ । </div><div class="content-paragraph"><span class="bold">३१. सम्पत्ति तथा दायित्व सर्ने :</span> कोष विघटन भएमा कोषको जिम्मामा रहेको सम्पूर्ण सम्पत्ति तथा दायित्व नेपाल सरकारमा सर्नेछ । </div><div class="content-paragraph"><span class="bold">३२. नेपाल सरकारसँग सम्पर्क :</span> कोषले नेपाल सरकारसँग सम्पर्क राख्दा नेपाल सरकार, प्रधानमन्त्री तथा मन्त्रिपरिषद्को कार्यालयमार्फत राख्नु पर्नेछ । </div><div class="content-paragraph"> तर कोषसँग सम्बन्धित दैनिक प्रशासकीय कामका लागि सम्बन्धित निकायसँग कोषले सिधै सम्पर्क राख्न सक्नेछ । </div><div class="content-paragraph"><span class="bold">३३. नियम तथा विनियम बनाउन सक्ने :</span> (१) यस ऐनको उद्देश्य कार्यान्वयनको लागि कोषले <span class="form-field large"></span> आवश्यक नियम बनाउन सक्नेछ र त्यस्तो नियम नेपाल सरकारबाट स्वीकृत भएपछि लागू हुनेछ । </div><div class="content-paragraph"> (२) उपदफा (१) बमोजिम बनेको नियमको अधीनमा रही कोषले आफ्नो कामकारबाही सुचारुरुपले सञ्चालन गर्न गराउन आवश्यक विनियम बनाउन सक्नेछ । </div><div class="content-paragraph"><span class="bold">३४. गरीबी निवारण कोष अध्यादेश, २०६२ निष्क्रिय भएपछि त्यसको परिणाम :</span> गरीबी निवारण कोष अध्यादेश, २०६२ निष्क्रिय भएपछि अर्को अभिप्राय नदेखिएमा सो निष्क्रियताले,- </div><div class="content-paragraph"> C केही नेपाल ऐन संशोधन गर्ने ऐन, २०७२ द्वारा संशोधित । </div><div class="content-paragraph"> (क) सो अध्यादेश निष्क्रिय हुँदाका वखत चल्ती नभएको वा कायम नरहेको कुनै कुरा पनि जगाउने छैन । </div><div class="content-paragraph"> (ख) सो अध्यादेशबमोजिम चालु भएको कुरा वा सोबमोजिम रीत पुऱ्याई अघि नै गरिएको कुनै काम वा भोगिसकेको कुनै कुरालाई असर पार्ने छैन । </div><div class="content-paragraph"> (ग) सो अध्यादेशबमोजिम पाएको, हासिल गरेको वा भोगेको कुनै हक, सुविधा, कर्तव्य वा दायित्वमा असर पार्ने छैन । </div><div class="content-paragraph"> (घ) सो अध्यादेशबमोजिम गरिएको कुनै दण्ड सजाय वा जफतलाई असर पार्ने छैन । </div><div class="content-paragraph"> (ङ) माथि लेखिएको कुनै त्यस्तो हक, सुविधा, कर्तव्य, दायित्व वा दण्ड सजायका सम्बन्धमा गरिएको कुनै कामकारबाही वा उपायलाई असर पार्ने छैन र उक्त अध्यादेश कायम रहेसरह त्यस्तो कुनै कानूनी कारवाही वा उपायलाई पनि शुरु गर्न, चालु राख्न वा लागू गर्न सकिनेछ </div></body></html>