<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>सूचनाको हक सम्बन्धी ऐन, २०६४.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; position: relative; /* For relative positioning of indented items */ } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; font-weight: 600; /* Added for visual identity */ } .content-paragraph { margin: 15px 0; line-height: 1.7; text-align: justify; } .content-paragraph.indent-1 { margin-left: 25px; } .content-paragraph.indent-2 { margin-left: 50px; } .content-paragraph.indent-3 { margin-left: 75px; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; display: flex; justify-content: space-between; align-items: flex-end; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .two-column-layout { display: flex; justify-content: space-between; margin-top: 10px; margin-bottom: 5px; } .two-column-layout .left-col { text-align: left; flex-grow: 1; padding-right: 20px; } .two-column-layout .right-col { text-align: right; white-space: nowrap; font-weight: 600; /* As seen in dates */ } .two-column-layout.header-style .left-col { font-weight: 600; } .two-column-layout.header-style .right-col { font-weight: 600; } .footer-note { margin-top: 50px; margin-left: 10px; /* Slight indent as in PDF */ font-size: 13px; } .footer-note .note-content { margin-top: 5px; margin-left: 20px; /* Deeper indent for content */ } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="document-title">सूचनाको हक सम्बन्धी ऐन, २०६४</div><div class="content-paragraph bold text-center" style="margin-top: 40px;">प्रमाणीकरण र प्रकाशन मिति</div><div class="content-paragraph bold text-center">२०६४।४।५</div><div class="content-paragraph bold" style="margin-top: 40px;">संशोधन गर्ने ऐन</div><div class="two-column-layout"><div class="left-col">(१) केही नेपाल ऐन संशोधन गर्ने ऐन, २०७२</div><div class="right-col">२०७२।११।१३</div></div><div class="two-column-layout"><div class="left-col">(२) नेपालको संविधान अनुकूल बनाउन केही नेपाल ऐनलाई <br>संशोधन गर्ने ऐन, २०७५</div><div class="right-col">२०७५। ११। १९</div></div><div class="document-subtitle" style="margin-top: 40px;">व्यवस्थापिका-संसदले बनाएको २०६४ सालको ऐन न. ४</div><div class="document-subtitle">सूचनाको हक सम्बन्धमा व्यवस्था गर्न बनेको ऐन</div><div class="content-paragraph"><span class="bold">प्रस्तावना :</span> राज्यका काम कारबाही लोकतान्त्रिक पद्धति अनुरुप खुला र पारदर्शी बनाई नागरिकप्रति जवाफदेही र जिम्मेवार बनाउन, सार्वजनिक निकायमा रहेको सार्वजनिक महत्वको सूचनामा आम नागरिकको पहुँचलाई सरल र सहज बनाउन, राज्य र नागरिकको हितमा प्रतिकूल असर पार्ने सम्वेदनशील सूचनाको संरक्षण गर्न र नागरिकको सुसूचित हुने हकलाई संरक्षण र प्रचलन गराउने सम्बन्धमा कानूनी व्यवस्था गर्न वाञ्छनीय भएकोले, </div><div class="content-paragraph"> व्यवस्थापिका-संसदले यो ऐन बनाएको छ । </div><div class="content-paragraph bold text-center" style="margin-top: 40px;">परिच्छेद-१</div><div class="content-paragraph bold text-center">प्रारम्भिक</div><div class="content-paragraph"><span class="bold">१. संक्षिप्त नाम र प्रारम्भ :</span> (१) यस ऐनको नाम “सूचनाको हक सम्बन्धी ऐन, २०६४” रहेको छ । </div><div class="content-paragraph indent-1"> (२) यो ऐन प्रमाणीकरण भएको मितिबाट तीसौं दिनमा प्रारम्भ हुनेछ । </div><div class="content-paragraph"><span class="bold">२. परिभाषा :</span> विषय वा प्रसङ्गले अर्को अर्थ नलागेमा यस ऐनमा, – </div><div class="content-paragraph indent-1"> (क) “सार्वजनिक निकाय” भन्नाले देहाय बमोजिमका निकाय वा संस्था सम्झनु पर्छः- </div><div class="content-paragraph indent-2"> (१) संविधान अन्तर्गतका निकाय, </div><div class="content-paragraph indent-2"> (२) ऐनद्वारा स्थापित निकाय, </div><div class="content-paragraph indent-2"> (३) नेपाल सरकारद्वारा गठित निकाय, </div><div class="content-paragraph indent-2"> (३क) प्रदेश सरकारका कार्यालय वा प्रदेश सरकारद्वारा गठित निकाय, </div><div class="content-paragraph indent-2"> (३ख) स्थानीय तह वा त्यसका कार्यालयहरु, </div><div class="content-paragraph indent-2"> (४) कानूनद्वारा स्थापित सार्वजनिक सेवाप्रदायक सङ्गठित संस्था वा प्रतिष्ठान, </div><div class="content-paragraph indent-2"> (५) प्रचलित कानून बमोजिम दर्ता भएका राजनैतिक दल तथा सङ्गठन, </div><div class="content-paragraph indent-2"> (६) नेपाल सरकारको पूर्ण वा आंशिक स्वामित्व वा नियन्त्रणमा रहेको वा अनुदानमा सञ्चालित वा नेपाल सरकारको अनुदान प्राप्त सङ्गठित संस्था, </div><div class="content-paragraph indent-2"> (७) नेपाल सरकार वा कानूनद्वारा स्थापित निकायले कुनै सम्झौता गरी गठन गरेको सङ्गठित संस्था, </div><div class="content-paragraph indent-2"> (८) प्रत्यक्ष वा अप्रत्यक्ष रुपमा नेपाल सरकार वा विदेशी राष्ट्र वा अन्तरराष्ट्रिय संघ/संस्थाबाट रकम प्राप्त गरेर सञ्चालन भएका गैरसरकारी संघ/संस्थाहरु, </div><div class="content-paragraph indent-2"> &#x2463;(८क)प्रदेश सरकारको पूर्ण वा आंशिक स्वामित्व वा नियन्त्रणमा रहेको वा अनुदानमा सञ्चालित वा प्रदेश सरकारको अनुदान प्राप्त संगठित संस्था, </div><div class="content-paragraph indent-2"> (८ख) प्रदेश सरकार वा कानूनद्वारा स्थापित निकायले कुनै सम्झौता गरी गठन गरेको संगठित संस्था, </div><div class="content-paragraph indent-2"> (८ग) प्रत्यक्ष वा अप्रत्यक्ष रुपमा प्रदेश सरकारबाट रकम प्राप्त गरेर सञ्चालन भएका गैरसरकारी संघर संस्थाहरु, </div><div class="content-paragraph indent-2"> (९) नेपाल सरकारले नेपाल राजपत्रमा सूचना प्रकाशन गरी सार्वजनिक निकाय भनी तोकेका अन्य निकाय वा संस्था । </div><div class="footer-note"><span class="bold">•</span> नेपालको संविधान अनुकूल बनाउन केही नेपाल ऐनलाई संशोधन गर्ने ऐन, २०७५ द्वारा थप । </div><div class="content-paragraph indent-1" style="margin-top: 30px;"> (ख) “सूचना” भन्नाले सार्वजनिक निकायबाट सम्पादन हुने वा भएको सार्वजनिक महत्वको काम, तत्सम्बन्धी कारबाही वा निर्णयसँग सम्बन्धित कुनै लिखत, सामग्री वा जानकारी सम्झनु पर्छ । </div><div class="content-paragraph indent-1"> (ग) “सार्वजनिक महत्व” भन्नाले सार्वजनिक सरोकारको विषय सम्झनु पर्छ । </div><div class="content-paragraph indent-1"> (घ) “लिखत” भन्नाले लिपिबद्ध भएको जुनसुकै किसिमको लिखत सम्झनु पर्छ र सो शब्दले कुनै यन्त्रको माध्यमबाट सङ्कलन वा अद्यावधिक गरिएको वा मुद्रित वा पुनः प्रस्तुत गर्न सकिने श्रव्य–दृश्य सामग्री समेतलाई जनाउँछ । </div><div class="content-paragraph indent-1"> (ङ) “सूचनाको हक” भन्नाले सार्वजनिक निकायमा रहेको सार्वजनिक महत्वको सूचना माग्ने र पाउने अधिकार सम्झनु पर्छ र सो शब्दले सार्वजनिक निकायमा रहेको कुनै लिखत, सामग्री वा सो निकायको काम कारबाहीको अध्ययन वा अवलोकन गर्ने, त्यस्तो लिखतको प्रमाणित प्रतिलिपि प्राप्त गर्ने, सार्वजनिक महत्वको निर्माण कार्य भैरहेको स्थलको भ्रमण र अवलोकन गर्ने, कुनै सामग्रीको प्रमाणित नमूना लिने वा कुनै पनि किसिमको यन्त्रमा राखिएको सूचना त्यस्तो यन्त्र मार्फत प्राप्त गर्ने अधिकार समेतलाई जनाउँछ । </div><div class="content-paragraph indent-1"> (च) ६ बमोजिम तोकिएको व्यक्ति सम्झनु पर्छ। </div><div class="content-paragraph indent-1"> (छ) “प्रमुख” भन्नाले सार्वजनिक निकायको प्रमुख सम्झनु पर्छ । </div><div class="content-paragraph indent-1"> (ज) “आयोग” भन्नाले दफा ११ बमोजिमको राष्ट्रिय सूचना आयोग सम्झनु पर्छ। </div><div class="content-paragraph indent-1"> (झ) “प्रमुख सूचना आयुक्त” भन्नाले दफा ११ बमोजिम नियुक्त व्यक्ति सम्झनु पर्छ । </div><div class="content-paragraph indent-1"> (ञ) “सूचना आयुक्त” भन्नाले दफा ११ बमोजिम नियुक्त व्यक्ति सम्झनु पर्छ । </div><div class="content-paragraph indent-1"> (ट) “तोकिएको” वा “तोकिए बमोजिम” भन्नाले यस ऐन अन्तर्गत बनेको नियममा तोकिएको वा तोकिए बमोजिम सम्झनु पर्छ । </div><div class="content-paragraph bold text-center" style="margin-top: 40px;">परिच्छेद-२</div><div class="content-paragraph bold text-center">सूचनाको हक र सूचना प्रवाह सम्बन्धी व्यवस्था</div><div class="content-paragraph"><span class="bold">३. सूचनाको हक हुने :</span> (१) प्रत्येक नेपाली नागरिकलाई यस ऐनको अधीनमा रही सूचनाको हक हुनेछ । </div><div class="content-paragraph indent-1"> (२) प्रत्येक नेपाली नागरिकलाई सार्वजनिक निकायमा रहेको सूचनामा पहुँच हुनेछ। </div><div class="content-paragraph indent-1"> (३) उपदफा (१) र (२) मा जुनसुकै कुरा लेखिएको भए तापनि सार्वजनिक निकायमा रहेको देहायको विषय सम्बन्धी सूचना प्रवाह गरिने छैनः- </div><div class="content-paragraph indent-2"> (क) नेपालको सार्वभौमसत्ता, अखण्डता, राष्ट्रिय सुरक्षा, सार्वजनिक शान्ति सुव्यवस्था वा अन्तर्राष्ट्रिय सम्बन्धमा गम्भीर खलल पार्ने, </div><div class="content-paragraph indent-2"> (ख) अपराधको अनुसन्धान, तहकिकात तथा अभियोजनमा प्रत्यक्ष असर पार्ने, </div><div class="content-paragraph indent-2"> (ग) आर्थिक, व्यापारिक तथा मौद्रिक हित वा बौद्धिक सम्पत्तिको संरक्षण वा बैङ्किङ्ग वा व्यापारिक गोपनीयतामा गम्भीर आघात पार्ने, </div><div class="content-paragraph indent-2"> (घ) विभिन्न जातजाति वा सम्प्रदायबीचको सुसम्बन्धमा प्रत्यक्ष रुपमा खलल पार्ने, </div><div class="content-paragraph indent-2"> (ङ) व्यक्तिगत गोपनीयता र व्यक्तिको जीउ, ज्यान, सम्पत्ति, स्वास्थ्य, वा सुरक्षामा खतरा पुऱ्याउने । </div><div class="content-paragraph indent-1"> तर त्यसरी सूचना प्रवाह नगर्नु पर्ने उचित र पर्याप्त कारण भएकोमा बाहेक त्यस्तो सूचना प्रवाह गर्ने दायित्वबाट सार्वजनिक निकाय पन्छिन पाउने छैन । </div><div class="content-paragraph indent-1"> (४) सार्वजनिक निकायको अभिलेखमा यस ऐन बमोजिम प्रवाह गर्न मिल्ने र नमिल्ने सूचना भए सूचना अधिकारीले प्रवाह गर्न मिल्ने सूचना छुट्याएर निवेदकलाई उपलब्ध गराउनु पर्नेछ । </div><div class="content-paragraph"><span class="bold">४. सार्वजनिक निकायको दायित्व :</span> (१) प्रत्येक सार्वजनिक निकायले नागरिकको सूचनाको हकको सम्मान र संरक्षण गर्नु गराउनु पर्नेछ । </div><div class="content-paragraph indent-1"> (२) उपदफा (१) को प्रयोजनको लागि देहायका काम गर्नु सार्वजनिक निकायको दायित्व हुनेछः-- </div><div class="content-paragraph indent-2"> (क) सूचना वर्गीकरण र अद्यावधिक गरी समय समयमा सार्वजनिक, प्रकाशन तथा प्रसारण गर्ने गराउने, </div><div class="content-paragraph indent-2"> (ख) सूचनामा नागरिकको पहुँच सरल र सहज बनाउने, </div><div class="content-paragraph indent-2"> (ग) आफ्नो काम कारबाही खुला र पारदर्शी रुपमा गर्ने, </div><div class="content-paragraph indent-2"> (घ) आफ्ना कर्मचारीको लागि उपयुक्त तालीम र प्रशिक्षणको व्यवस्था गर्ने। </div><div class="content-paragraph indent-1"> (३) सार्वजनिक निकायले उपदफा (२) को खण्ड (क) बमोजिम सूचना सार्वजनिक, प्रकाशन वा प्रसारण गर्दा विभिन्न राष्ट्रिय भाषा तथा आमसञ्चारका माध्यमबाट गर्न सक्नेछ। </div><div class="content-paragraph"><span class="bold">५. सूचनाको अद्यावधिक र प्रकाशन :</span> (१) सार्वजनिक निकायले आफ्नो निकायसँग सम्बन्धित सूचना अद्यावधिक गरी राख्नु पर्नेछ । </div><div class="content-paragraph indent-1"> (२) सार्वजनिक निकायले सम्भव भएसम्म यो ऐन लागू हुनुभन्दा कम्तीमा बीस वर्ष अघिसम्मका आफ्नो निकायसँग सम्बन्धित सूचना उपदफा (१) बमोजिम अद्यावधिक गर्नु गराउनु पर्नेछ । </div><div class="content-paragraph indent-1"> (३) सार्वजनिक निकायले सो निकायसँग सम्बन्धित देहायका सूचना सूचीकृत गरी प्रकाशन गर्नु पर्नेछ ः– </div><div class="content-paragraph indent-2"> (क) निकायको स्वरुप र प्रकृति, </div><div class="content-paragraph indent-2"> (ख) निकायको काम, कर्तव्य र अधिकार, </div><div class="content-paragraph indent-2"> (ग) निकायमा रहने कर्मचारी संख्या र कार्य विवरण, </div><div class="content-paragraph indent-2"> (घ) निकायबाट प्रदान गरिने सेवा, </div><div class="content-paragraph indent-2"> (ङ) सेवा प्रदान गर्ने निकायको शाखा र जिम्मेवार अधिकारी, </div><div class="content-paragraph indent-2"> (च) सेवा प्राप्त गर्न लाग्ने दस्तुर र अवधि, </div><div class="content-paragraph indent-2"> (छ) निर्णय गर्ने प्रक्रिया र अधिकारी, </div><div class="content-paragraph indent-2"> (ज) निर्णय उपर उजुरी सुन्ने अधिकारी, </div><div class="content-paragraph indent-2"> (झ) सम्पादन गरेको कामको विवरण, </div><div class="content-paragraph indent-2"> (ञ) सूचना अधिकारी र प्रमुखको नाम र पद, </div><div class="content-paragraph indent-2"> (ट) ऐन, नियम, विनियम वा निर्देशिकाको सूची, </div><div class="content-paragraph indent-2"> (ठ) आम्दानी, खर्च तथा आर्थिक कारोबार सम्बन्धी अद्यावधिक विवरण, </div><div class="content-paragraph indent-2"> (ड) तोकिए बमोजिमका अन्य विवरण । </div><div class="content-paragraph indent-1"> (४) सार्वजनिक निकायले उपदफा (३) बमोजिमको सूचना यो ऐन प्रारम्भ भएको मितििले तीन महिनाभित्र र त्यसपछि प्रत्येक तीन महिनामा अद्यावधिक गरी प्रकाशन गर्नु पर्नेछ । </div><div class="content-paragraph"><span class="bold">६. सूचना अधिकारीको व्यवस्था :</span> (१) सार्वजनिक निकायले आफ्नो कार्यालयमा रहेको सूचना प्रवाह गर्ने प्रयोजनको लागि सूचना अधिकारीको व्यवस्था गर्नेछ । </div><div class="content-paragraph indent-1"> (२) उपदफा (१) बमोजिम सूचना प्रवाह गर्ने प्रयोजनको लागि प्रमुखले आफ्नो कार्यालयमा रहेको सूचना नियमित रुपमा सूचना अधिकारीलाई उपलब्ध गराउनु पर्नेछ । </div><div class="content-paragraph indent-1"> (३) सार्वजनिक निकायले सूचना प्रवाह गर्ने प्रयोजनको निम्ति आवश्यकतानुसार सूचना शाखाको व्यवस्था गर्न सक्नेछ । </div><div class="content-paragraph"><span class="bold">७. सूचना प्राप्त गर्ने कार्यविधि :</span> (१) यस ऐन बमोजिम कुनै सूचना प्राप्त गर्न चाहने नेपाली नागरिकले त्यस्तो सूचना प्राप्त गर्नु पर्ने कारण खुलाई सम्बन्धित सूचना अधिकारी समक्ष निवेदन दिनु पर्नेछ । </div><div class="content-paragraph indent-1"> (२) उपदफा (१) बमोजिम निवेदन प्राप्त भएमा सूचना अधिकारीले तत्काल उपलब्ध गराउन सकिने प्रकृतिको सूचना भए तत्काल र तत्काल उपलब्ध गराउन नसकिने प्रकृतिको सूचना भए निवेदन प्राप्त भएको मितिले पन्ध्र दिनभित्र निवेदकलाई सूचना उपलब्ध गराउनु पर्नेछ । </div><div class="content-paragraph indent-1"> (३) उपदफा (२) बमोजिम तत्काल सूचना उपलब्ध गराउन नसकिने भएमा सूचना अधिकारीले सोको कारण सहितको जानकारी तुरुन्त निवेदकलाई गराउनु पर्नेछ । </div><div class="content-paragraph indent-1"> (४) उपदफा (३) मा जुनसुकै कुरा लेखिएको भए तापनि सूचना अधिकारीले कुनै व्यक्तिको जीउ-ज्यानको सुरक्षासँग सम्बन्धित सूचना माग गरेको रहेछ भने त्यस्तो सूचना माग गरेको चौबीस घण्टाभित्र निवेदकलाई उपलब्ध गराउनु पर्नेछ । </div><div class="content-paragraph indent-1"> (५) सूचना अधिकारीले निवेदकद्वारा माग भएको सूचना सम्भव भएसम्म माग भएको स्वरुपमा नै उपलब्ध गराउनु पर्नेछ । </div><div class="content-paragraph indent-1"> (६) उपदफा (५) मा जुनसुकै कुरा लेखिएको भए तापनि निवेदकले माग गरेको स्वरुपमा सूचना उपलब्ध गराउँदा सूचनाको स्रोत बिग्रने, भत्कने वा नष्ट हुने सम्भावना भएमा सूचना अधिकारीले सोको कारण खोली उपयुक्त स्वरुपमा निवेदकलाई सूचना उपलब्ध गराउन सक्नेछ । </div><div class="content-paragraph indent-1"> (७) कुनै व्यक्तिले उपदफा (१) बमोजिम कुनै लिखत, सामग्री वा काम कारबाहीको अध्ययन वा अवलोकन गर्नको लागि निवेदन दिएको भए सूचना अधिकारीले निवेदकलाई त्यस्तो लिखत, सामग्री वा काम कारबाहीको अध्ययन वा अवलोकनको निमित्त मनासिव समय उपलब्ध गराउनेछ । </div><div class="content-paragraph indent-1"> (८) उपदफा (१) बमोजिम प्राप्त भएको निवेदन जाँचबुझ गर्दा निवेदकले माग गरेको सूचना आफ्नो निकायसँग सम्बन्धित नदेखिएमा सूचना अधिकारीले सो कुराको जानकारी तुरुन्त निवेदकलाई दिनु पर्नेछ । </div><div class="content-paragraph"><span class="bold">८. सूचना बापत लाग्ने दस्तुर :</span> (१) दफा ७ बमोजिम सूचना माग गर्दा निवेदकले तोकिए बमोजिमको दस्तुर सम्बन्धित निकायमा बुझाउनु पर्नेछ । </div><div class="content-paragraph indent-1"> तर कुनै सूचनाको सन्दर्भमा प्रचलित कानूनमा छुट्टै दस्तुरको व्यवस्था रहेकोमा सोही बमोजिम हुनेछ । </div><div class="content-paragraph indent-1"> (२) उपदफा (१) बमोजिम दस्तुर तोक्दा सूचना उपलब्ध गराउँदा लाग्ने वास्तविक लागतको आधारमा तोकिनेछ । </div><div class="content-paragraph indent-1"> (३) उपदफा (२) बमोजिम तोकिएको दस्तुर लागतभन्दा बढी भएको लागेमा सम्बन्धित व्यक्तिले आयोग समक्ष उजूरी दिन सक्नेछ । </div><div class="content-paragraph indent-1"> (४) उपदफा (३) बमोजिम परेको उजूरी जाँचबुझ गर्दा उपदफा (२) विपरीत दस्तुर तोकेको देखिएमा आयोगले त्यस्तो दस्तुर पुनरावलोकन गर्न आदेश दिन सक्नेछ । </div><div class="content-paragraph"><span class="bold">९. उजुरी दिन सक्ने :</span> (१) सूचना अधिकारीले सूचना उपलब्ध नगराएमा, सूचना दिन अस्वीकार गरेमा, आंशिक रुपमा सूचना उपलब्ध गराएमा वा गलत सूचना दिएमा वा सरोकारवाला होइन भनी सूचना नदिएमा सम्बन्धित व्यक्तिले त्यसरी सूचना नपाएको वा आंशिक रुपमा सूचना पाएको मितिले सात दिनभित्र प्रमुख समक्ष उजूरी दिन सक्नेछ । </div><div class="content-paragraph indent-1"> (२) उपदफा (१) बमोजिम प्राप्त उजूरी जाँचबुझ गर्दा सूचना नदिएको वा आंशिक रुपमा सूचना दिएको वा गलत सूचना दिएको देखिएमा प्रमुखले निवेदकद्वारा माग भए बमोजिमको सूचना उपलब्ध गराउन सूचना अधिकारीलाई आदेश दिनेछ र त्यसरी आदेश भएमा सूचना अधिकारीले सम्बन्धित निवेदकलाई सूचना उपलब्ध गराउनु पर्नेछ । </div><div class="content-paragraph indent-1"> (३) उपदफा (२) बमोजिम जाँचबुझ गर्दा सूचना अधिकारीले जानी जानी वा बनीयतपूर्वक सूचना नदिएको, सूचना दिन अस्वीकार गरेको वा आंशिक रुपमा सूचना दिएको वा गलत सूचना दिएको देखिएमा प्रमुखले त्यस्तो सूचना अधिकारीलाई प्रचलित कानून बमोजिम विभागीय कारबाही गर्न सक्नेछ । </div><div class="content-paragraph indent-1"> (४) उपदफा (२) बमोजिम जाँचबुझ गर्दा सूचना दिन नमिल्ने देखिएमा प्रमुखले सोही व्यहोराको निर्णय गरी सोको कारण सहितको जानकारी निवेदकलाई दिनु पर्नेछ । </div><div class="content-paragraph"><span class="bold">१०. पुनरावेदन दिन सक्ने :</span> (१) दफा ९ को उपदफा (४) बमोजिम प्रमुखले गरेको निर्णयउपर चित्त नबुझ्ने व्यक्तिले त्यस्तो निर्णयको जानकारी पाएको मितिले पैंतीस दिनभित्र आयोग समक्ष पुनरावेदन दिन सक्नेछ । </div><div class="content-paragraph indent-1"> (२) उपदफा (१) बमोजिम प्राप्त भएको पुनरावेदनको कारबाही र किनारा गर्दा आयोगले सम्बन्धित प्रमुख वा सूचना अधिकारीलाई आफू समक्ष उपस्थित गराई बयान गराउन, कुनै लिखत पेश गर्न लगाउन, सो सम्बन्धमा साक्षी प्रमाण वुझ्न वा सार्वजनिक निकायबाट कुनै लिखतको नक्कल माग गर्न सक्नेछ । </div><div class="content-paragraph indent-1"> (३) उपदफा (२) बमोजिम पुनरावेदनको कारबाही र किनारा गर्दा आयोगले देहाय बमोजिम गर्न सक्नेछः- </div><div class="content-paragraph indent-2"> (क) पुनरावेदनको व्यहोरा मनासिब देखिएमा समयावधि तोकी पुनरावेदकलाई विना शुल्क सूचना उपलब्ध गराउनु भनी सम्बन्धित प्रमुखको नाममा आदेश गर्न, </div><div class="content-paragraph indent-2"> (ख) पुनरावेदन निरर्थक देखिएमा पुनरावेदन खारेज गर्न । </div><div class="content-paragraph indent-1"> (४) आयोगले पुनरावेदन परेको साठी दिनभित्र सो पुनरावेदनको सम्बन्धमा आवश्यक कारबाही गरी अन्तिम निर्णय गर्नु पर्नेछ । </div><div class="content-paragraph indent-1"> (५) आयोगले यस दफा बमोजिम पुनरावेदनको कारबाही गर्दा अपनाउनु पर्ने अन्य कार्यविधि तोकिए बमोजिम हुनेछ । </div><div class="content-paragraph bold text-center" style="margin-top: 40px;">परिच्छेद-३</div><div class="content-paragraph bold text-center">आयोग सम्बन्धी व्यवस्था</div><div class="content-paragraph"><span class="bold">११. आयोग सम्बन्धी व्यवस्था :</span> (१) सूचनाको हकको संरक्षण, सम्वर्द्धन र प्रचलन गर्ने कामका लागि एक स्वतन्त्र राष्ट्रिय सूचना आयोग रहनेछ । </div><div class="content-paragraph indent-1"> (२) आयोगमा प्रमुख सूचना आयुक्त र अन्य दुईजना सूचना आयुक्तहरू रहनेछन्। </div><div class="content-paragraph indent-1"> (३) प्रमुख सूचना आयुक्त र सूचना आयुक्तको पदमा नियुक्तिको लागि सिफारिस गर्न देहाय बमोजिमको एक समिति रहनेछ :- </div><div class="two-column-layout indent-2"><div class="left-col">(क) सभामुख</div><div class="right-col">- अध्यक्ष</div></div><div class="two-column-layout indent-2"><div class="left-col">&#x2211;(ख) सञ्चार तथा सूचना प्रविधि मन्त्री वा राज्यमन्त्री</div><div class="right-col">- सदस्य</div></div><div class="two-column-layout indent-2"><div class="left-col">(ग) सभापति, नेपाल पत्रकार महासंघ</div><div class="right-col">- सदस्य</div></div><div class="content-paragraph indent-1"> (४) उपदफा (३) बमोजिमको समितिको सिफारिसमा नेपाल सरकारले प्रमुख सूचना आयुक्त र सूचना आयुक्तको नियुक्त गर्नेछ त्यसरी नियुक्ति गर्दा कम्तीमा एकजना महिला समावेश हुने गरी नियुक्त गर्नु पर्नेछ । </div><div class="content-paragraph indent-1"> (५) उपदफा (३) बमोजिमको समितिले प्रमुख सूचना आयुक्त र सूचना आयुक्तको पदमा नियुक्तिको लागि सिफारिस गर्दा सम्भव भएसम्म समावेशी सिद्धान्तको अनुसरण गर्नेछ । </div><div class="content-paragraph indent-1"> (६) उपदफा (३) बमोजिम नियुक्तिको सिफारिस गर्दा अपनाउने कार्यविधि सिफारिस समिति आफैले निर्धारण गरे बमोजिम हुनेछ । </div><div class="content-paragraph"><span class="bold">१२. योग्यता :</span> प्रमुख सूचना आयुक्त र सूचना आयुक्तको पदमा नियुक्ति हुन देहाय बमोजिमको योग्यता पुगेको हुनु पर्नेछ :- </div><div class="content-paragraph indent-1"> (क) नेपाली नागरिक, </div><div class="content-paragraph indent-1"> (ख) मान्यता प्राप्त विश्वविद्यालयबाट कम्तीमा स्नातकोपाधि हासिल गरेको, र </div><div class="content-paragraph indent-1"> (ग) आमसञ्चार, कानून न्याय, सार्वजनिक प्रशासन, सूचना प्रविधि वा व्यवस्थापनको क्षेत्रमा कम्तीमा पन्ध्र वर्षको अनुभव हासिल गरेको । </div><div class="content-paragraph"><span class="bold">१३. अयोग्यता :</span> देहायको व्यक्ति प्रमुख सूचना आयुक्त र सूचना आयुक्तको पदमा नियुक्त हुन अयोग्य हुनेछ :- </div><div class="content-paragraph indent-1"> (क) दफा १२ बमोजिमको योग्यता नभएको, </div><div class="content-paragraph indent-1"> (ख) नैतिक पतन देखिने फौजदारी कसूरमा अदालतबाट दोषी ठहरी सजाय पाएको, </div><div class="content-paragraph indent-1"> (ग) सरकारी वा सार्वजनिक संस्थाको बहालवाला कर्मचारी, </div><div class="content-paragraph indent-1"> (घ) कुनै राजनैतिक पदमा बहाल रहेको, र </div><div class="content-paragraph indent-1"> (ङ) प्रचलित कानून बमोजिम नियुक्तिको लागि अयोग्य भएको । </div><div class="content-paragraph"><span class="bold">१४. पदावधि :</span> (१) प्रमुख सूचना आयुक्त र सूचना आयुक्तको पदावधि पाँच वर्षको हुनेछ र निज सो पदमा पुनः नियुक्त हुन सक्ने छैन । </div><div class="footer-note"><span class="bold">&#x2211;</span> नेपालको संविधान अनुकूल बनाउन केही नेपाल ऐनलाई संशोधन गर्ने ऐन, २०७५ द्वारा संशोधित । </div><div class="content-paragraph indent-1" style="margin-top: 30px;"> (२) उपदफा (१) मा जुनसुकै कुरा लेखिएको भए तापनि सो उपदफामा लेखिएको पदावधिको अधीनमा रही सूचना आयुक्त प्रमुख सूचना आयुक्तको पदमा नियुक्त हुन सक्नेछ । </div><div class="content-paragraph indent-1"> (३) आयोगको प्रमुख सूचना आयुक्त र सूचना आयुक्तहरूको पदावधि समाप्त हुनुभन्दा एक महिना अगाडि नै दफा ११ को उपदफा (३) बमोजिमको सिफारिस समितिले नयाँ नियुक्तिको लागि सिफारिस गर्नु पर्नेछ । </div><div class="content-paragraph"><span class="bold">१५. पद रिक्त हुने :</span> देहायका अवस्थामा प्रमुख सूचना आयुक्त र सूचना आयुक्तको पद रिक्त भएको मानिनेछ :- </div><div class="content-paragraph indent-1"> (क) निजको मृत्यु भएमा, </div><div class="content-paragraph indent-1"> (ख) निजको उमेर पैंसठ्ठी वर्ष पूरा भएमा, </div><div class="content-paragraph indent-1"> (ग) निजले प्रधानमन्त्री समक्ष राजीनामा दिएमा, </div><div class="content-paragraph indent-1"> (घ) निजको पदावधि पूरा भएमा, </div><div class="content-paragraph indent-1"> (ङ) निज नैतिक पतन देखिने फौजदारी कसूरमा अदालतबाट दोषी ठहरिएमा, वा </div><div class="content-paragraph indent-1"> (च) निजलाई दफा १६ बमोजिम आफ्नो पदबाट हटाएमा । </div><div class="content-paragraph"><span class="bold">१६. पदबाट हटाउन सक्ने :</span> व्यवस्थापिका–संसदको सूचना तथा सञ्चारसँग सम्बन्धित समितिको सम्पूर्ण सदस्य संख्याको कम्तीमा दुई तिहाई सदस्य उपस्थित भई बसेको बैठकको दुई तिहाई बहुमतबाट कार्यक्षमताको अभाव वा खराब आचरण भएको वा ईमान्दारीपूर्वक आफ्नो पदीय कर्तव्यको पालना नगरेको आधारमा पदमा रहिरहनु उपयुक्त छैन भनी निर्णय भएको प्रस्ताव व्यवस्थापिका–संसदको बैठकबाट पारित भएमा त्यस्तो प्रमुख सूचना आयुक्त वा सूचना आयुक्त पदबाट हट्नेछ । </div><div class="content-paragraph indent-1"> तर त्यस्तो आरोप लागेको प्रमुख सूचना आयुक्त वा सूचना आयुक्तलाई आफ्नो सफाई पेश गर्न मनासिब माफिकको मौकाबाट वञ्चित गरिने छैन । </div><div class="content-paragraph"><span class="bold">१७. सेवा शर्त सम्बन्धी व्यवस्था :</span> प्रमुख सूचना आयुक्त र सूचना आयुक्तको पारिश्रमिक, सेवा शर्त र सुविधा सम्बन्धी व्यवस्था तोकिए बमोजिम हुनेछ । </div><div class="content-paragraph"><span class="bold">१८. शपथ :</span> आफ्नो कार्यभार समाल्नु अघि प्रमुख सूचना आयुक्तले प्रधानमन्त्री र सूचना आयुक्तले प्रमुख सूचना आयुक्त समक्ष अनुसूची बमोजिमको ढाँचामा शपथ ग्रहण गर्नु पर्नेछ । </div><div class="content-paragraph"><span class="bold">१९. आयोगको काम, कर्तव्य र अधिकार :</span> यस ऐनमा अन्यत्र उल्लेखित काम, कर्तव्य र अधिकारको अतिरिक्त आयोगको काम, कर्तव्य र अधिकार देहाय बमोजिम हुनेछ :- </div><div class="content-paragraph indent-1"> (क) सार्वजनिक निकायमा रहेको सार्वजनिक महत्वको सूचना सम्बन्धी अभिलेख, लिखत तथा अन्य सामग्रीको अध्ययन तथा अवलोकन गर्ने, </div><div class="content-paragraph indent-1"> (ख) त्यस्तो निकायमा रहेको अभिलेख, लिखत वा अन्य सामग्री सम्बन्धी सूचना सूचीकृत गरी मिलाई राख्न आदेश दिने, </div><div class="content-paragraph indent-1"> (ग) नागरिकको जानकारीको लागि सूचना सार्वजनिक गर्न सम्बन्धित सार्वजनिक निकायलाई आदेश दिने, </div><div class="content-paragraph indent-1"> (घ) समय किटान गरी निवेदकले माग गरेको सूचना दिन सम्बन्धित सार्वजनिक निकायलाई आदेश दिने, </div><div class="content-paragraph indent-1"> (ङ) यस ऐन बमोजिमको दायित्व पालना गर्न गराउन सम्बन्धित पक्षलाई आदेश दिने, </div><div class="content-paragraph indent-1"> (च) नेपाल सरकार तथा सूचना तथा सञ्चारसँग सम्बन्धित विभिन्न निकायहरुलाई सूचनाको हकको संरक्षण र सम्बर्द्धनका लागि आवश्यक सुझाव दिने वा सिफारिस गर्ने, </div><div class="content-paragraph indent-1"> (छ) सूचनाको हकको संरक्षण, सम्वर्द्धन र प्रचलन गर्नको लागि आवश्यक पर्ने अन्य उपयुक्त आदेश दिने । </div><div class="content-paragraph"><span class="bold">२०. अधिकार प्रत्यायोजन :</span> आयोगले आफ्नो दफा ९ बमोजिम पुनरावेदनको कारबाही र किनारा गर्ने अधिकार बाहेकका अन्य काम, कर्तव्य र अधिकारमध्ये कुनै काम, कर्तव्य र अधिकार प्रमुख सूचना आयुक्त, सूचना आयुक्त वा कुनै निकाय वा अधिकारीलाई तोकिएको शर्तको अधीनमा रही प्रयोग तथा पालना गर्न पाउने गरी प्रत्यायोजन गर्न सक्नेछ । </div><div class="content-paragraph"><span class="bold">२१. आयोगको कार्यालय :</span> आयोगको केन्द्रीय कार्यालय काठमाडौं उपत्यकामा रहनेछ र आयोगले आवश्यकता अनुसार नेपालका विभिन्न स्थानमा आफ्नो कार्यालय खोल्न सक्नेछ । </div><div class="content-paragraph"><span class="bold">२२. आयोगको कर्मचारी :</span> (१) आयोगमा आवश्यक संख्यामा कर्मचारीहरु रहनेछन् । </div><div class="content-paragraph indent-1"> (२) आयोगलाई आवश्यक पर्ने कर्मचारी नेपाल सरकारले व्यवस्था गर्नेछ । </div><div class="content-paragraph"><span class="bold">२३. आयोगको खर्च :</span> (१) आयोगको लागि आवश्यक खर्चको व्यवस्था नेपाल सरकारले गर्नेछ। </div><div class="content-paragraph indent-1"> (२) आयोगले आफूलाई आवश्यक पर्ने वित्तीय श्रोत नेपाल सरकारको पूर्वस्वीकृति लिएर अन्य क्षेत्रबाट पनि प्राप्त गर्न सक्नेछ । </div><div class="content-paragraph"><span class="bold">२४. आयोगलाई सहयोग गर्नु पर्ने :</span> सार्वजनिक निकायले आयोगको काम कारबाहीमा सहयोग गर्नु पर्नेछ । </div><div class="content-paragraph"><span class="bold">२५. वार्षिक प्रतिवेदन :</span> (१) आयोगले प्रत्येक वर्ष आफूले गरेका काम कारबाहीको वार्षिक प्रतिवेदन प्रधानमन्त्री मार्फत व्यवस्थापिका–संसदमा प्रस्तुत गर्नु पर्नेछ । </div><div class="content-paragraph indent-1"> (२) उपदफा (१) बमोजिमको प्रतिवेदन आयोगले सर्वसाधारणको जानकारीको लागि सार्वजनिक रुपमा प्रकाशन गर्नेछ । </div><div class="content-paragraph"><span class="bold">२६. नेपाल सरकारसँग सम्पर्क :</span> आयोगले नेपाल सरकारसँग सम्पर्क राख्दा &#x2211; सञ्चार तथा सूचना प्रविधि मन्त्रालय मार्फत राख्नु पर्नेछ । </div><div class="content-paragraph bold text-center" style="margin-top: 40px;">परिच्छेद-४</div><div class="content-paragraph bold text-center">सूचनाको संरक्षण सम्बन्धी व्यवस्था</div><div class="content-paragraph"><span class="bold">२७. सूचनाको वर्गीकरण सम्बन्धी व्यवस्था :</span> (१) सार्वजनिक निकायमा रहेका दफा ३ को उपदफा (३) सँग सम्बन्धित सूचनाको संरक्षण गर्नका लागि नीतिगत रुपमा सूचनाको वर्गीकरण गर्न देहाय बमोजिमको एक समिति रहनेछ :- </div><div class="two-column-layout indent-1"><div class="left-col">(क) नेपाल सरकारको मुख्य सचिव</div><div class="right-col">- अध्यक्ष</div></div><div class="two-column-layout indent-1"><div class="left-col">(ख) सम्बन्धित मन्त्रालयका सचिव</div><div class="right-col">- सदस्य</div></div><div class="two-column-layout indent-1"><div class="left-col">(ग) कार्यालय प्रमुख वा अध्यक्षले तोकेको सम्बन्धित विषयको विशेषज्ञ</div><div class="right-col">- सदस्य</div></div><div class="content-paragraph indent-1"> (२) उपदफा (१) अन्तर्गतको समितिले सूचनाको वर्गीकरण गर्ने प्रयोजनको लागि दफा ३ को उपदफा (३) सँग सम्बन्धित सूचना कति वर्षसम्म गोप्य राख्नु पर्ने हो सोको अवधि र संरक्षण गर्ने तरिका समेतका बारेमा निश्चित मापदण्ड निर्धारण गरी सोको जानकारी आयोगलाई दिनु पर्नेछ । </div><div class="content-paragraph indent-1"> (३) उपदफा (२) बमोजिम समितिले गरेको वर्गीकरणमा चित्त नबुझ्ने व्यक्तिले त्यस्तो सूचना सार्वजनिक हुनु पर्ने भनी आयोगमा पुनरावलोकनको लागि निवेदन दिन सक्नेछ । </div><div class="content-paragraph indent-1"> (४) उपदफा (३) बमोजिम परेको निवेदनउपर आयोगले पुनरावलोकन गर्दा सो सूचना गोप्य राख्नु पर्ने नदेखिएमा सार्वजनिक गर्न आदेश दिनेछ । </div><div class="content-paragraph indent-1"> (५) उपदफा (२) बमोजिम वर्गीकरण गरिएको सूचना त्यस्तो सूचनाको प्रकृति अनुसार वढीमा तीस वर्षको अवधि सम्म गोप्य राख्न सकिनेछ । </div><div class="footer-note"><span class="bold">&#x2211;</span> नेपालको संविधान अनुकूल बनाउन केही नेपाल ऐनलाई संशोधन गर्ने ऐन, २०७५ द्वारा संशोधित । </div><div class="content-paragraph indent-1" style="margin-top: 30px;"> (६) उपदफा (५) मा जुनसुकै कुरा लेखिएको भएतापनि त्यसरी गोप्य राख्नु पर्ने सूचना गोप्य राखिराख्नु पर्ने वा नपर्ने सम्बन्धमा समितिले प्रत्येक दश वर्षमा पुनरावलोकन गर्नेछ । </div><div class="content-paragraph indent-1"> (७) उपदफा (६) बमोजिम पुनरावलोकन गर्दा त्यस्तो सूचना थप अवधि सम्मको लागि गोप्य राखिराख्नु पर्ने भएमा त्यसरी गोप्य रहनु पर्ने अवधि खुलाई सो अवधि सम्म गोप्य राख्ने गरी र गोप्य राख्नु नपर्ने भएमा गोप्य राख्नु नपर्ने गरी वर्गीकरण गर्न सक्नेछ । </div><div class="content-paragraph"><span class="bold">२८. सूचनाको संरक्षण :</span> (१) सार्वजनिक निकायले आफू समक्ष रहेका व्यक्तिगत प्रकृतिका सूचनाहरु अनधिकृत प्रकाशन र प्रसारण नहुने गरी संरक्षण गरिराख्नु पर्नेछ । </div><div class="content-paragraph indent-1"> (२) सार्वजनिक निकायमा रहेका व्यक्तिगत सूचनाहरु देहायको अवस्थामा बाहेक सम्बन्धित व्यक्तिको लिखित सहमति विना प्रयोग गर्न हुँदैनः- </div><div class="content-paragraph indent-2"> (क) कुनै व्यक्तिको जीवन वा सर्वसाधारणको स्वास्थ्य वा सुरक्षामा रहेको गम्भिर खतराको निवारण गर्ने सम्बन्धमा, </div><div class="content-paragraph indent-2"> (ख) प्रचलित कानून बमोजिम प्रकट गर्नु पर्ने विषय भएमा, </div><div class="content-paragraph indent-2"> (ग) भ्रष्टाचार नियन्त्रण गर्ने सम्बन्धमा । </div><div class="content-paragraph"><span class="bold">२९. सूचनादाताको संरक्षण :</span> (१) सार्वजनिक निकायमा भएको वा भैरहेको वा हुनसक्ने भ्रष्टाचार, अनियमितता र प्रचलित कानून बमोजिम अपराध मानिने कुनै कार्यको सूचना दिनु सम्बन्धित सार्वजनिक निकायका कर्मचारीको दायित्व हुनेछ । </div><div class="content-paragraph indent-1"> (२) उपदफा (१) बमोजिम सूचना दिने सूचनादाताको पहिचान गोप्य राख्नु सूचना प्राप्तकर्ताको कर्तव्य हुनेछ । </div><div class="content-paragraph indent-1"> (३) उपदफा (१) बमोजिम सूचना दिएको कारणले त्यस्तो सूचनादातालाई पदबाट मुक्त गर्न वा कुनै किसिमको कानूनी दायित्व वहन गराउने गरी सजाय गरिने वा हानि नोक्सानी पुऱ्याउन पाईने छैन । </div><div class="content-paragraph indent-1"> (४) उपदफा (३) विपरीत हुने गरी सूचनादातालाई सजाय गरेमा वा हानि नोक्सानी पुर्याएमा सूचनादाताले सो निर्णय बदर गराउन क्षतिपूर्तिको माग सहितको उजूरी आयोगमा गर्न सक्नेछ । </div><div class="content-paragraph indent-1"> (५) आयोगले उपदफा (४) बमोजिम परेको उजूरीमा जाँचबुझ गर्दा सूचनादातालाई पदमुक्त गरेको भए त्यस्तो निर्णय बदर गर्न र सूचनादातालाई कुनै नोक्सानी पुगेको रहेछ भने क्षतिपूर्ति भराउन समेत आदेश दिनसक्नेछ । </div><div class="content-paragraph"><span class="bold">३०. व्यक्तिगत सूचना उपलब्ध गराउने :</span> (१) कुनै व्यक्तिले सार्वजनिक निकायमा बहाल रहँदा सार्वजनिक पदसँग सम्बन्धित विषयको सूचना माग गरेमा त्यस्तो निकायले माग भए बमोजिम सम्बन्धित व्यक्तिलाई सूचना उपलब्ध गराउनु पर्नेछ । </div><div class="content-paragraph indent-1"> (२) कुनै सरोकारवाला व्यक्तिले सार्वजनिक निकायमा रहेका आफूसँग सम्बन्धित विषयको सूचना माग गरेमा निजलाई सो सूचना उपलब्ध गराउनु पर्नेछ । </div><div class="content-paragraph indent-1"> (३) उपदफा (१) बमोजिम सूचना माग गर्ने र प्राप्त गर्ने कार्यविधि दफा ७ मा उल्लेख भए बमोजिम हुनेछ । </div><div class="content-paragraph indent-1"> (४) उपदफा (१) बमोजिम सूचना लिँदा दफा ८ बमोजिमको दस्तुर लाग्नेछ । </div><div class="content-paragraph"><span class="bold">३१. सूचनाको दुरुपयोग गर्न नहुने :</span> (१) कुनै पनि व्यक्तिले सार्वजनिक निकायबाट प्राप्त गरेको सूचना जुन प्रयोजनको लागि प्राप्त गरेको हो सोही प्रयोजनको लागि प्रयोग नगरी दुरुपयोग गर्न हुँदैन । </div><div class="content-paragraph indent-1"> (२) उपदफा (१) विपरीत कुनै व्यक्तिले सूचनाको दुरुपयोग गरेमा सम्बन्धित सार्वजनिक निकायले सो सम्बन्धमा आयोग समक्ष उजूरी गर्न सक्नेछ । </div><div class="content-paragraph bold text-center" style="margin-top: 40px;">परिच्छेद-५</div><div class="content-paragraph bold text-center">सजाय तथा क्षतिपूर्ति सम्बन्धी व्यवस्था</div><div class="content-paragraph"><span class="bold">३२. सजाय :</span> (१) सार्वजनिक निकायको प्रमुख वा सूचना अधिकारीले मनासिब कारण विना सूचना नदिएको वा दिन इन्कार गरेको, आंशिक रुपमा वा गलत सूचना दिएको वा सूचना नष्ट गरेको देखिएमा आयोगले त्यस्तो प्रमुख वा सूचना अधिकारीलाई एक हजारदेखि पच्चीस हजार रुपैयाँसम्म जरिबाना गरी त्यस्तो प्रमुख वा सूचना अधिकारी विभागीय कारबाही हुने पदमा रहेको भए निजलाई विभागीय सजायको लागि सम्बन्धित निकायमा लेखी पठाउन सक्नेछ । </div><div class="content-paragraph indent-1"> (२) सार्वजनिक निकायको प्रमुख वा सूचना अधिकारीले समयमा दिनु पर्ने सूचना विना कारण समयमा उपलब्ध नगराई ढिलाई गरेमा जति दिन ढिलाई गरेको हो प्रति दिन दुई सय रुपैयाको दरले निजलाई जरिबाना हुनेछ । </div><div class="content-paragraph indent-1"> (३) उपदफा (१) बमोजिम आयोगबाट विभागीय कारबाहीको लागि लेखी आएमा सार्वजनिक निकायले तीन महिनाभित्र त्यस्तो प्रमुख वा सूचना अधिकारीलाई विभागीय कारबाही गरी सोको जानकारी आयोगलाई दिनु पर्नेछ । </div><div class="content-paragraph indent-1"> (४) कुनै व्यक्तिले सार्वजनिक निकायबाट प्राप्त गरेको सूचना जुन प्रयोजनको निमित्त प्राप्त गरेको हो सोही प्रयोजनको लागि प्रयोग नगरी दुरुपयोग गरेको देखिएमा आयोगले सूचनाको दुरुपयोगको गम्भीरता हेरी त्यस्तो व्यक्तिलाई पाँच हजार देखि पच्चीस हजार रुपैयाँसम्म जरिबाना गर्न सक्नेछ । </div><div class="content-paragraph indent-1"> (५) आयोगले यस ऐन बमोजिम गरेको निर्णय वा दिएको आदेश पालना नगर्ने व्यक्तिलाई आयोगले दश हजार रुपैयाँसम्म जरिबाना गर्न सक्नेछ । </div><div class="content-paragraph"><span class="bold">३३. क्षतिपूर्ति :</span> (१) सार्वजनिक निकायको प्रमुख वा सूचना अधिकारीले यस ऐन बमोजिम सूचना नदिएको, दिन इन्कार गरेको, आंशिक रुपमा वा गलत सूचना दिएको वा सूचना नष्ट गरेको कारणले कुनै व्यक्तिलाई हानि नोक्सानी पर्न गएमा त्यस्तो व्यक्तिले सूचना नपाएको, आंशिक रुपमा वा गलत सूचना पाएको वा सूचना नष्ट गरेको मितिले तीन महिनाभित्र आयोग समक्ष क्षतिपूर्तिको लागि निवेदन दिन सक्नेछ । </div><div class="content-paragraph indent-1"> (२) उपदफा (१) बमोजिम प्राप्त निवेदन जाँचबुझ गर्दा मनासिब देखिएमा आयोगले निवेदकलाई पर्न गएको वास्तविक हानि नोक्सानीलाई विचार गरी मनासिब माफिकको क्षतिपूर्ति सम्बन्धित निकायबाट भराई दिन सक्नेछ । </div><div class="content-paragraph"><span class="bold">३४. पुनरावेदन :</span> दफा ३२ बमोजिम आयोगले गरेको निर्णयउपर चित्त नबुझ्ने व्यक्तिले त्यस्तो निर्णयको जानकारी पाएको मितिले पैंतीस दिनभित्र उच्च अदालतमा पुनरावेदन गर्न सक्नेछ । </div><div class="content-paragraph bold text-center" style="margin-top: 40px;">परिच्छेद-६</div><div class="content-paragraph bold text-center">विविध</div><div class="content-paragraph"><span class="bold">३५. सूचना सच्याउन सकिने :</span> (१) सार्वजनिक निकायमा रहेको कुनै विषयको सूचना गलत छ भन्ने कुरा कुनै व्यक्तिलाई लागेमा त्यस्तो व्यक्तिले सो सूचना सच्याउनको लागि आवश्यक प्रमाण सहित सम्बन्धित प्रमुख समक्ष निवेदन दिन सक्नेछ । </div><div class="content-paragraph indent-1"> (२) उपदफा (१) बमोजिम निवेदन प्राप्त भएमा प्रमुखले सो सम्बन्धमा आवश्यक जाँचबुझ गर्नेछ र त्यसरी जाँचबुझ गर्दा आफ्नो निकायमा रहेको सूचना गलत भएको देखिएमा निवेदन परेको सात दिनभित्र त्यस्तो सूचना सच्याई सोको जानकारी निवेदकलाई दिनु पर्नेछ । </div><div class="content-paragraph"><span class="bold">३६. असल नियतले गरेको कामको वचाउ :</span> यस ऐनमा अन्यत्र जुनसुकै कुरा लेखिएको भए तापनि प्रमुख वा सूचना अधिकारीले सूचना प्रवाह गर्ने सम्बन्धमा असल नियतले गरेको काम कारबाहीको सम्बन्धमा निजउपर कुनै प्रकारको मुद्दा चलाइने र निजलाई कुनै सजाय गरिने छैन । </div><div class="content-paragraph"><span class="bold">३७. यसै ऐन बमोजिम हुने :</span> यस ऐनमा लेखिए जति कुरामा यसै ऐन बमोजिम र अन्यमा प्रचलित कानून बमोजिम हुनेछ । </div><div class="content-paragraph"><span class="bold">३८. नियम बनाउने अधिकार :</span> यस ऐनको उद्देश्य कार्यान्वयन गर्न नेपाल सरकारले आयोगसँग परामर्श गरी आवश्यक नियम बनाउन सक्नेछ । </div><div class="footer-note" style="margin-bottom: 20px;"><span class="bold">द्रष्टव्य :</span><div class="note-content"> न्याय प्रशासन ऐन, २०७३ द्वारा रूपान्तर भएका शब्दहरूः-<br> “पुनरावेदन अदालत” को सट्टा “उच्च अदालत” । </div></div><div class="content-paragraph bold text-center" style="margin-top: 40px;">अनुसूची</div><div class="content-paragraph bold text-center">(दफा १८ सँग सम्बन्धित)</div><div class="content-paragraph bold text-center" style="margin-top: 20px;">शपथ</div><div class="content-paragraph text-center" style="line-height: 2; margin-top: 30px;"> म <span class="form-field xlarge"></span> मुलुक र जनताप्रति पूर्ण वफादार रही सत्य निष्ठापूर्वक प्रतिज्ञा गर्छु/ईश्वरको नाममा शपथ लिन्छु कि नेपालको राजकीय सत्ता र सार्वभौमसत्ता नेपाली जनतामा मात्र निहित रहनु पर्ने भनी जनताद्वारा जनआन्दोलन मार्फत अभिव्यक्त भावनालाई उच्च सम्मान गर्दै मुलुकको संविधान र कानूनप्रति निष्ठावान रही आफूले ग्रहण गरेको प्रमुख सूचना आयुक्त/सूचना आयुक्त पदको जिम्मेवारी र कर्तव्य कसैको डर, मोलाहिजा, पक्षपात, द्वेष वा लोभमा नपरी नागरिकको सुसूचित हुने हकको सम्मान गर्दै सूचनाको हक सम्बन्धी कानूनको प्रभावकारी प्रचलन र कार्यान्वयन गर्न क्रियाशील रहनेछु । </div><div class="signature-section" style="margin-top: 50px;"><span class="text-left">मिति :-</span><span class="text-right">हस्ताक्षर</span></div></body></html>