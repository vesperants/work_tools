<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>खानेपानी व्यवस्थापन बोर्ड ऐन, २०६३.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; position: relative; /* For footnotes positioning if needed, though placing at end is simpler */ } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .list-item { margin: 10px 0; line-height: 1.7; text-align: justify; padding-left: 25px; /* Default indentation for list items */ text-indent: -25px; /* Hanging indent for numbers/letters */ } .list-item.sub-item { padding-left: 50px; text-indent: -25px; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .amendment-line { display: flex; justify-content: space-between; margin: 5px 0; font-size: 14px; } .amendment-line > span:first-child { flex-grow: 1; padding-right: 20px; } .amendment-line > span:last-child { white-space: nowrap; } .flex-item-list { display: flex; justify-content: space-between; align-items: baseline; } .flex-item-list span:first-child { flex-grow: 1; padding-right: 10px; } .flex-item-list span:last-child { white-space: nowrap; } sup.footnote-ref { font-size: 0.7em; vertical-align: super; line-height: 0; position: relative; top: -0.5em; /* Adjust vertical position for better visual */ } .footnote-section { margin-top: 30px; padding-top: 15px; border-top: 1px solid #ddd; font-size: 11px; color: #555; line-height: 1.5; } .footnote-item { margin-bottom: 5px; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><!-- CRITICAL: www.lawcommission.gov.np removed as per rule 1 --><div class="document-title">खानेपानी व्यवस्थापन वोर्ड ऐन, २०६३</div><div class="document-subtitle">प्रमाणिकरण र प्रकाशन मिति</div><div class="text-center">२०६३।८।८</div><div class="document-subtitle">संशोधन गर्ने ऐन</div><div class="amendment-line"><span>१. केही नेपाल ऐनलाई संशोधन गर्ने ऐन, २०६४</span><span>२०६४।५।९</span></div><div class="amendment-line"><span>२. केही नेपाल ऐन संशोधन गर्ने ऐन, २०७२</span><span>२०७२।११।१३</span></div><div class="text-center content-paragraph" style="margin-top: 25px;">२०६३ सालको ऐन न. २१</div><div class="document-title">खानेपानी व्यवस्थापन बोर्डको सम्बन्धमा व्यवस्था गर्न बनेको ऐन</div></div><div class="content-paragraph"><span class="bold">प्रस्तावनाः</span> नगरपालिका क्षेत्रमा खानेपानी तथा सरसफाई सेवालाई नियमित, व्यवस्थित, गुणस्तरयुक्त र सुलभ बनाई त्यस्तो क्षेत्रका बासिन्दालाई भरपर्दो सेवा प्रदान गर्ने गराउने उचित र प्रभावकारी व्यवस्था गर्ने सम्बन्धमा खानेपानी व्यवस्थापन बोर्डको स्थापना र सञ्चालन गर्न वाञ्छनीय भएकोले, </div><div class="content-paragraph"> प्रतिनिधिसभाको घोषणा, २०६३ जारी भएको पहिलो वर्षमा प्रतिनिधिसभाले यो ऐन बनाएको छ । </div><div class="document-subtitle">परिच्छेद-१</div><div class="text-center">प्रारम्भिक</div><div class="list-item"> १. <span class="bold">संक्षित नाम र प्रारम्भः</span> (१) यस ऐनको नाम “खानेपानी व्यवस्थापन बोर्ड ऐन, २०६३” रहेको छ । </div><div class="list-item"> (२) यो ऐन सम्वत् २०६३ साल असोज २७ गतेदेखि प्रारम्भ भएको मानिनेछ । </div><div class="list-item"> २. <span class="bold">परिभाषाः</span> विषय वा प्रसङ्गले अर्को अर्थ नलागेमा यस ऐनमा,- </div><div class="list-item sub-item"> (क) “बोर्ड” भन्नाले दफा ३ बमोजिम गठन भएको खानेपानी व्यवस्थापन बोर्ड सम्झनु पर्छ र सो शब्दले दफा ७ बमोजिम गठन भएको काठमाडौं उपत्यका खानेपानी व्यवस्थापन बोर्डसमेतलाई जनाउँछ । </div><div class="list-item sub-item"> (ख) “समिति” भन्नाले दफा १० र ११ बमोजिम गठन भएको बोर्डको कार्यकारी समिति सम्झनु पर्छ । </div><div class="list-item sub-item"> (ग) “अध्यक्ष” भन्नाले समितिको अध्यक्ष सम्झनु पर्छ र सो शब्दले अध्यक्षको अनुपस्थितिमा अध्यक्षको काम गर्ने अन्य कुनै व्यक्तिसमेतलाई जनाउँछ । </div><div class="list-item sub-item"> (घ) “सदस्य” भन्नाले कार्यकारी समितिको सदस्य सम्झनु पर्छ र सो शब्दले अध्यक्षसमेतलाई जनाउँछ । </div><div class="list-item sub-item"> (ङ) “नगरपालिका” भन्नाले स्थानीय स्वायत्त शासन ऐन, २०५५ बमोजिम गठित नगरपालिका सम्झनु पर्छ । </div><div class="list-item sub-item"> (च) “संस्थान” भन्नाले नेपाल खानेपानी संस्थान ऐन, २०४६ बमोजिम स्थापित नेपाल खानेपानी संस्थान सम्झनु पर्छ । </div><div class="list-item sub-item"> (छ) “भौगोलिक क्षेत्र” भन्नाले बोर्डले खानेपानी वा सरसफाई सेवा सञ्चालन तथा व्यवस्थापन गर्न गराउन दफा ५ बमोजिम तोकेको क्षेत्र सम्झनु पर्छ । </div><div class="list-item sub-item"> (ज) “प्राकृतिक पानी” भन्नाले सनातनदेखि ढुङ्गेधारा, कुवा, नदी, खोला, इनार, पोखरी, ताल वा सतही प्राकृतिक स्रोतबाट निःसृत भएको वा भूमिगत स्रोतबाट निकालिएको पानी सम्झनु पर्छ । </div><div class="list-item sub-item"> (झ) “खानेपानी सेवा” भन्नाले प्राकृतिक पानीलाई प्रशोधन तथा शुद्धिकरण गरी उपभोक्तालाई पानी उपलब्ध गराउने काम सम्झनु पर्छ । </div><div class="list-item sub-item"> (ञ) “सरसफाई सेवा” भन्नाले मानव मलमूत्रबाट वा घरेलु, व्यापारिक वा औद्योगिक उपयोग पश्चात् निष्काशन भएको फोहर पानी तथा त्यस्तो पानीमा मिश्रित सबै किसिमका फोहर पदार्थलाई नष्ट गर्ने, निष्काशन गर्ने, प्रशोधन गर्ने वा शुद्धिकरण गर्ने काम सम्झनु पर्छ । </div><div class="list-item sub-item"> (ट) “सेवा” भन्नाले खानेपानी वा सरसफाई सेवा सम्झनु पर्छ । </div><div class="list-item sub-item"> (ठ) “अनुमतिपत्र” भन्नाले सेवा सञ्चालन तथा व्यवस्थापन गर्न सेवाप्रदायकलाई दिइएको अनुमतिपत्र सम्झनु पर्छ । </div><div class="list-item sub-item"> (ड) “सेवाप्रदायक” भन्नाले महसुल लिई सेवा उपलब्ध गराउने कुनै व्यक्ति, उपभोक्ता समूह वा संगठित संस्था सम्झनु पर्छ र सो शब्दले बोर्डसँग सम्झौता गरी सेवा प्रदान गर्ने अन्य कुनै व्यक्तिसमेतलाई जनाउँछ । </div><div class="list-item sub-item"> (ढ) “सेवा प्रणाली” भन्नाले खानेपानी वा सरसफाई सेवा प्रदान गर्ने उद्देश्यले निर्माण वा जडान गरिएको पाइप, जलाशय वा खानेपानी, फोहर पानी वा ढल मिसिएको पानी प्रशोधन वा शुद्धिकरण गर्ने प्लाण्ट वा त्यस्तै किसिमका अन्य उपकरण वा संरचना सम्झनु पर्छ । </div><div class="list-item sub-item"> (ण) “महसुल” भन्नाले सेवाप्रदायकले सेवा प्रदान गरेबापत उपभोक्ताबाट लिन पाउने महसुल सम्झनु पर्छ । </div><div class="list-item sub-item"> (त) “कार्यकारी निर्देशक” भन्नाले दफा १७ बमोजिम नियुक्त बोर्डको कार्यकारी निर्देशक सम्झनु पर्छ । </div><div class="list-item sub-item"> (थ) “तोकिएको” वा “तोकिए बमोजिम” भन्नाले यस ऐन अन्तर्गत बनेको नियममा तोकिएको वा तोकिए बमोजिम सम्झनु पर्छ । </div><div class="document-subtitle">परिच्छेद-२</div><div class="text-center">बोर्डको गठन तथा काम कर्तव्य र अधिकार</div><div class="list-item"> ३. <span class="bold">बोर्ड गठन गर्न सक्नेः</span> (१) नेपाल सरकारले नेपाल राजपत्रमा सूचना प्रकाशन गरी यो ऐन प्रारम्भ हुँदाका बखत <sup class="footnote-ref">१</sup>कुनै सरकारी निकाय वा संस्थानले सञ्चालन गरिरहेको एक वा एकभन्दा बढी नगरपालिका क्षेत्रको सेवा प्रणाली तथा सेवालाई प्रभावकारीरुपमा सञ्चालन तथा व्यवस्थापन गर्न गराउन सम्बन्धित नगरपालिकासँग परामर्श गरी आवश्यकता अनुसार खानेपानी व्यवस्थापन बोर्ड गठन गर्न सक्नेछ । </div><div class="list-item"> (२) उपदफा (१) बमोजिमको सेवा प्रणाली तथा सेवा <sup class="footnote-ref">२</sup>गाउँपालिकाको केही वा पूरै भागमा समेत सञ्चालन भइरहेको रहेछ भने सो गाउँपालिकाको त्यस्तो भागसमेतलाई उपदफा (१) बमोजिम गठन हुने बोर्डको भौगोलिक क्षेत्रभित्र समावेश गर्न सकिनेछ । </div><div class="list-item"> (३) उपदफा (१) मा जुनसुकै कुरा लेखिएको भए तापनि कुनै नगरपालिकाले <sup class="footnote-ref">१</sup>सरकारी निकाय, नगरपालिका वा संस्थानबाट सञ्चालन भएको कुनै सेवा प्रणाली वा सेवा यस ऐनबमोजिम सञ्चालन तथा व्यवस्थापन गर्न गराउन चाहेमा देहायका विवरणहरु खुलाई बोर्ड गठन गर्न नेपाल सरकारसमक्ष निवेदन दिन सक्नेछः– </div><div class="list-item sub-item"> (क) सेवा सञ्चालन तथा व्यवस्थापन गरिने भौगोलिक क्षेत्र, </div><div class="list-item sub-item"> (ख) नगरपालिकासँग जोडिएको कुनै <sup class="footnote-ref">२</sup>गाउँपालिकामा समेत सेवा विस्तार भएको रहेछ भने सोको विवरण, </div><div class="list-item sub-item"> (ग) सेवा सञ्चालन तथा व्यवस्थापन गरिने क्षेत्रभित्र रहेको वा सोसँग सम्बन्धित पानीको स्रोतको स्थिति, </div><div class="list-item sub-item"> (घ) उपभोक्ताको अनुमानित संख्या तथा सेवा मागको विवरण, </div><div class="list-item sub-item"> (ङ) सेवा सञ्चालन गर्नको लागि लाग्ने अनुमानित लागत, </div><div class="list-item sub-item"> (च) सेवा सञ्चालन, व्यवस्थापन, सोको मर्मत सम्भार तथा सुधार वा सेवा विस्तारको लागि तयार गरिएको दीर्घकालीन योजना, </div><div class="list-item sub-item"> (छ) सेवालाई प्रभावकारी र गुणस्तरयुक्त बनाउन तयार गरिएको कार्य योजना, </div><div class="list-item sub-item"> (ज) बोर्ड आफैले सेवा सञ्चालन गर्ने वा अन्य व्यक्ति वा संस्थामार्फत सेवा सञ्चालन गराउने हो सो सम्बन्धी व्यहोरा, </div><div class="list-item sub-item"> (झ) कुनै सरकारी निकायले सञ्चालन गरिरहेको सेवा प्रणालीलाई बोर्डमा हस्तान्तरण गरी सेवा सञ्चालन गर्ने भए त्यस्तो सेवा प्रणालीसँग आबद्ध सम्पत्ति तथा दायित्व र सोको हस्तान्तरण गर्ने तरीका तथा तत्सम्बन्धी अन्य व्यवस्था, र </div><div class="list-item sub-item"> (ञ) तोकिएबमोजिमका अन्य कुराहरु । </div><div class="list-item"> (४) उपदफा (३) बमोजिम परेका निवेदनउपर जाँचबुझ गर्दा त्यस्तो बोर्ड गठन गर्नु आवश्यक देखिएमा नेपाल सरकारले नेपाल राजपत्रमा सूचना प्रकाशन गरी निवेदकको मागबमोजिम बोर्ड गठन गर्न सक्नेछ । </div><div class="list-item"> ४. <span class="bold">बोर्ड स्वशासित संस्था हुनेः</span> (१) बोर्ड अविच्छिन्न उत्तराधिकारवाला स्वशासित संगठित संस्था हुनेछ । </div><div class="list-item"> (२) बोर्डको काम कारबाहीको निमित्त आफ्नो एउटा छुट्टै छाप हुनेछ । </div><div class="list-item"> (३) बोर्डले व्यक्तिसरह चल, अचल सम्पत्ति प्राप्त गर्न, उपभोग गर्न, बेचबिखन गर्न वा अन्य कुनै किसिमले व्यवस्था गर्न सक्नेछ । </div><div class="list-item"> (४) बोर्डले व्यक्तिसरह आफ्नो नामबाट नालिस उजुर गर्न र बोर्डउपर पनि सोही नामबाट नालिस उजुर लाग्न सक्नेछ । </div><div class="list-item"> ५. <span class="bold">बोर्डको भौगोलिक क्षेत्रः</span> (१) दफा ३ बमोजिम गठन हुने बोर्डको भौगोलिक क्षेत्र त्यस्तो बोर्ड गठन गर्दाका बखत नेपाल सरकारले नेपाल राजपत्रमा प्रकाशन गरेको सूचनामा तोकिदिए बमोजिम हुनेछ । </div><div class="list-item"> (२) उपदफा (१) बमोजिमको बोर्डको भौगोलिक क्षेत्र कुनै कारणले थपघट वा हेरफेर गर्नु परेमा सोको पर्याप्त कारणसहित बोर्डले नेपाल सरकारसमक्ष निवेदन दिनु पर्नेछ । </div><div class="list-item"> (३) उपदफा (२) बमोजिम निवेदन परेमा नेपाल सरकारले सो सम्बन्धमा आवश्यक जाँचबुझ गर्नेछ । </div><div class="list-item"> (४) उपदफा (३) बमोजिम जाँचबुझ गर्दा बोर्डको भौगोलिक क्षेत्र थपघट वा हेरफेर गर्न उपयुक्त देखेमा नेपाल सरकारले नेपाल राजपत्रमा सूचना प्रकाशन गरी बोर्डको भौगोलिक क्षेत्र थपघट वा हेरफेर गर्न सक्नेछ । </div><div class="list-item"> ६. <span class="bold">बोर्डको काम कर्तव्य र अधिकारः</span> यस ऐनमा अन्यत्र लेखिएका काम, कर्तव्य र अधिकारको अतिरिक्त बोर्डको काम, कर्तव्य र अधिकार देहाय बमोजिम हुनेछः– </div><div class="list-item sub-item"> (क) सेवा प्रणाली प्राप्त, निर्माण, विस्तार, सुधार तथा पुनर्स्थापना गर्ने गराउने, </div><div class="list-item sub-item"> (ख) सेवाको उपयोगसम्बन्धी नीति बनाई कार्यान्वयन गर्ने गराउने, </div><div class="list-item sub-item"> (ग) खानेपानीको दुरुपयोग रोक्ने तथा खानेपानी प्रदूषित हुन नदिने, </div><div class="list-item sub-item"> (घ) खानेपानीको स्रोत, वितरण तथा सरसफाई सम्बन्धमा अध्ययन, अनुसन्धान तथा सर्वेक्षण गर्ने गराउने, </div><div class="list-item sub-item"> (ङ) सेवा प्रणालीसम्बन्धी अल्पकालीन तथा दीर्घकालीन योजना तयार गरी कार्यान्वयन गर्ने गराउने, </div><div class="list-item sub-item"> (च) सेवा सञ्चालनको लागि आवश्यक पर्ने लगानी निश्चित गरी सोको योजना तयार गर्ने र आर्थिक स्रोतको व्यवस्था गर्ने गराउने, </div><div class="list-item sub-item"> (छ) सेवाको विस्तार तथा विकासका लागि आवश्यक पर्ने रकमको स्रोत पहिचान गरी प्राप्त गर्ने, </div><div class="list-item sub-item"> (ज) प्रचलित कानूनबमोजिम सेवाको महसुल दर निर्धारण गराउने, </div><div class="list-item sub-item"> (झ) गुणस्तरयुक्त र प्रभावकारी सेवा प्रदान गर्न आवश्यक प्रबन्ध गर्ने, </div><div class="list-item sub-item"> (ञ) सेवाप्रदायकलाई सेवा प्रदान गर्न अनुमतिपत्र प्रदान गर्ने वा सेवाप्रदायकसँग सम्झौता गरी सेवा प्रदान गराउने, </div><div class="list-item sub-item"> (ट) उपभोक्तालाई प्रदान गर्ने सेवाबापत निर्धारित महसुल असूल गर्ने गराउने, </div><div class="list-item sub-item"> (ठ) सेवाप्रदायकले सेवा प्रदान गर्दा कुनै उपभोक्तालाई पीरमर्का पर्न गएमा सोउपर सुनुवाई गरी उपयुक्त उपचार दिने, </div><div class="list-item sub-item"> (ड) सेवा सञ्चालनका लागि आवश्यक पर्ने तोकिएबमोजिमका अन्य काम गर्ने । </div><div class="list-item"> ७. <span class="bold">काठमाडौं उपत्यका खानेपानी व्यवस्थापन बोर्ड गठन गर्नेः</span> (१) दफा ३ मा जुनसुकै कुरा लेखिएको भए तापनि नेपाल सरकारले काठमाडौं उपत्यकाभित्रका नगरपालिका क्षेत्रको खानेपानी सेवा तथा सरसफाई सेवालाई नियमित, व्यवस्थित र प्रभावकारीरुपमा सञ्चालन गर्न गराउनको लागि छुट्टै काठमाडौं उपत्यका खानेपानी व्यवस्थापन बोर्ड गठन गर्न सक्नेछ । </div><div class="list-item"> (२) उपदफा (१) बमोजिम बोर्ड गठन गर्दाका बखत काठमाडौं उपत्यकाका नगरपालिकाहरुको सेवा प्रणालीबाट कुनै <sup class="footnote-ref">३</sup>गाउँपालिका वा त्यसको कुनै भागमा समेत सेवा सञ्चालन भइरहेको रहेछ भने त्यस्तो गाउँपालिका वा त्यसको कुनै भागसमेत बोर्डको भौगोलिक क्षेत्रभित्र समावेश गर्न सकिनेछ । </div><div class="list-item"> (३) उपदफा (१) बमोजिम बोर्ड गठन भएपछि नेपाल सरकारले काठमाडौं उपत्यकाभित्र संस्थानद्वारा सञ्चालन तथा व्यवस्थापन भइरहेको सेवा र सोसँग सम्बन्धित सेवा प्रणाली, सम्पत्ति तथा दायित्व बोर्डलाई तोकिए बमोजिम हस्तान्तरण गर्न सक्नेछ । </div><div class="list-item"> (४) उपदफा (१) बमोजिम बोर्ड गठन गर्दाका बखत काठमाडौं उपत्यकाभित्रका नगरपालिका क्षेत्रमा कुनै सरकारी निकायले सेवा उपलब्ध गराइरहेको भए त्यसको सेवा प्रणालीसमेत नेपाल सरकारले यस दफाबमोजिम गठित बोर्डलाई हस्तान्तरण गर्न सक्नेछ । </div><div class="list-item"> (५) यो ऐन प्रारम्भ हुँदाका बखत सिन्धुपाल्चोक जिल्लास्थित मेलम्ची खोलाको पानी काठमाडौं उपत्यकामा ल्याई उपत्यकाको सेवा प्रणालीभित्र समावेश गर्ने सम्बन्धमा सञ्चालनमा रहेको मेलम्ची आयोजना सम्पन्न भएको एक वर्षभित्र सो आयोजनाका सम्पूर्ण संरचना तथा त्यस्तो संरचनामा जडित उपकरणहरु र सोसँग सम्बद्ध दायित्व नेपाल सरकारले तोकिदिएबमोजिम उपदफा (१) बमोजिम गठित बोर्डमा हस्तान्तरण गर्नेछ । </div><div class="list-item"> (६) उपदफा (५) बमोजिम त्यस्तो आयोजनाका संरचना तथा उपकरणहरु हस्तान्तरण भएमा सो आयोजनाअन्तर्गत निर्मित संरचना, त्यसमा जडित उपकरण तथा सेवा प्रणाली यस दफाबमोजिम गठित बोर्डमा स्वतः सरेको मानिनेछ र त्यसको मर्मत, सम्भार तथा विस्तार गर्ने दायित्व सोही बोर्डको हुनेछ । </div><div class="list-item"> (७) उपदफा (५) बमोजिम आयोजनाका संरचना तथा उपकरणहरु हस्तान्तरण गर्दा सो संरचना र उपकरण वा सेवा प्रणालीसँग सम्बद्ध कर्मचारीहरु आवश्यकता अनुसार यस दफाबमोजिमको बोर्डमा सार्न सकिनेछ । </div><div class="list-item"> (८) दफा ६ मा उल्लिखित काम, कर्तव्य र अधिकारको अतिरिक्त काठमाडौं उपत्यका खानेपानी व्यवस्थापन बोर्डको काम, कर्तव्य र अधिकार देहायबमोजिम हुनेछः– </div><div class="list-item sub-item"> (क) आफ्नो भौगोलिक क्षेत्रभन्दा बाहिरबाट प्राकृतिक स्रोतको पानी पथान्तरण (डाइभर्सन) गरी आफ्नो भौगोलिक क्षेत्रभित्र सेवा उपलब्ध गराउन त्यस्तो पानी प्राप्त गर्ने तथा सो सम्बन्धमा अन्य व्यक्तिसँग प्रचलित कानूनबमोजिम सम्झौता गर्ने, </div><div class="list-item sub-item" style="padding-left: 75px; text-indent: 0;"> तर आफ्नो भौगोलिक क्षेत्रभन्दा बाहिरबाट पथान्तरण (डाइभर्सन) गरी आफ्नो भौगोलिक क्षेत्रभित्र पानी ल्याउँदा सो क्षेत्रका स्थानीय निकाय वा उपभोक्तालाई मनासिब रकम दिन सक्नेछ । </div><div class="list-item sub-item"> (ख) यो ऐन प्रारम्भ हुँदाका बखत कुनै नगरपालिका वा सेवाप्रदायकले सञ्चालन गरिरहेको सेवा प्रणाली हस्तान्तरण गरी लिन आवश्यक भएमा मनासिब क्षतिपूर्ति दिई त्यस्तो सेवा प्रणाली आफ्नो स्वामित्वमा लिई सञ्चालन तथा व्यवस्थापन गर्ने गराउने, </div><div class="list-item sub-item"> (ग) प्रचलित कानूनमा अन्यथा व्यवस्था भएकोमा बाहेक आफ्नो भौगोलिक क्षेत्रभित्र भूमिगत स्रोतबाट पानी निकाल्ने र उपयोग गर्ने कार्यलाई तोकिएबमोजिम नियमित, नियन्त्रण वा निषेध गर्ने तथा आवश्यकता अनुसार त्यस्तो पानी निकाल्न वा उपयोग गर्न तोकिएबमोजिम अनुमतिपत्र प्रदान गर्ने । </div><div class="list-item"> ८. <span class="bold">बोर्डले सेवा सञ्चालन गर्ने गराउनेः</span> (१) बोर्डले सञ्चालन गर्नु पर्ने सेवा आफैले वा आवश्यकता अनुसार सेवाप्रदायकलाई अनुमतिपत्र प्रदान गरी वा निजसँग सम्झौता गरी सञ्चालन गर्न गराउन सक्नेछ । </div><div class="content-paragraph" style="margin-left: 25px;"> तर दफा ७ बमोजिम गठित बोर्डले सेवा प्रदायकमार्फत मात्र सेवा सञ्चालन गराउनेछ । </div><div class="list-item"> (२) उपदफा (१) बमोजिम सेवा प्रदायकलाई अनुमतिपत्र प्रदान गर्दा वा निजसँग सम्झौता गर्दा बोर्डले आवश्यक शर्त तोक्न सक्नेछ । </div><div class="list-item"> (३) सेवा प्रदायकले पालन गर्नु पर्ने शर्तहरु अनुमतिपत्र वा सम्झौतामा उल्लेख भए बमोजिम हुनेछन् । </div><div class="list-item"> (४) अनुमतिपत्रको ढाँचा तथा सम्झौतामा उल्लेख हुनु पर्ने कुरा तोकिएबमोजिम हुनेछ । </div><div class="list-item"> ९. <span class="bold">पानी उपभोग तथा वितरणसम्बन्धी अधिकार सर्नेः</span> (१) संस्थानले सञ्चालन र व्यवस्थापन गरेको सेवा प्रणाली बोर्डमा हस्तान्तरण भएमा संस्थानले सेवा प्रदान गर्न उपयोग गरेको पानीको सम्पूर्ण स्रोतमा बोर्डको अधिकार हुनेछ । </div><div class="list-item"> (२) उपदफा (१) बमोजिम संस्थानबाट हस्तान्तरण भएको सेवा प्रणालीको उपयोग, सञ्चालन तथा मर्मत सम्भार वा पुनरुथापन गर्ने क्रममा सार्वजनिक वा व्यक्तिगत घर जग्गामा पाइप राख्ने वा संरचनाको पुनर्निर्माण वा पुनर्स्थापना गर्ने सम्बन्धमा बोर्डलाई संस्थानलाई भएसरहको अधिकार हुनेछ । </div><div class="document-subtitle">परिच्छेद-३</div><div class="text-center">कार्यकारी समितिको गठनसम्बन्धी व्यवस्था</div><div class="list-item"> १०. <span class="bold">कार्यकारी समितिको गठनः</span> (१) दफा ३ बमोजिम गठन भएको बोर्डको तर्फबाट सम्पादन गर्नु पर्ने सम्पूर्ण काम कारबाही सुचारुरुपले सम्पादन गर्न एक कार्यकारी समिति रहनेछ । </div><div class="list-item"> (२) उपदफा (१) बमोजिमको समितिमा देहायका सदस्यहरु रहनेछन्ः- </div><div class="list-item sub-item flex-item-list"><span>(क) बोर्डको भौगोलिक क्षेत्रभित्रका नगरपालिकाको प्रमुख</span><span>– सदस्य</span></div><div class="list-item sub-item flex-item-list"><span>(ख) प्रतिनिधि, भौतिक योजना तथा निर्माण मन्त्रालय</span><span>– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (ग) बोर्डको भौगोलिक क्षेत्रभित्रका गाउँपालिकाका<br> अध्यक्षहरुले आफूहरुमध्येबाट छानेको गाउँपालिकाको<br> एकजना अध्यक्ष </div><span style="white-space: nowrap;">– सदस्य</span></div><div class="list-item sub-item flex-item-list"><span>(घ) स्थानीय उद्योग वाणिज्य सङ्घको अध्यक्ष</span><span>– सदस्य</span></div><div class="list-item sub-item flex-item-list"><span>(ङ) स्थानीय उपभोक्ता सङ्घको अध्यक्ष</span><span>– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (च) खानेपानी वा सरसफाई सेवा क्षेत्रमा कार्यरत स्थानीय<br> गैर सरकारी संस्थाहरुमध्येबाट समितिले मनोनयन गरेको<br> एकजना व्यक्ति </div><span style="white-space: nowrap;">– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (छ) खानेपानी तथा सरसफाई सेवा क्षेत्रका विज्ञहरुमध्येबाट<br> समितिले मनोनयन गरेको एकजना </div><span style="white-space: nowrap;">– सदस्य</span></div><div class="list-item"> (३) समितिका सदस्यहरुको पदावधि, अध्यक्षको चयन, समितिमा महिलाको प्रतिनिधित्व तथा समितिको सचिवसम्बन्धी व्यवस्था दफा १० मा लेखिएबमोजिम हुनेछ । </div><div class="list-item"> ११. <span class="bold">काठमाडौं उपत्यका खानेपानी व्यवस्थापन बोर्डको कार्यकारी समितिको गठनः</span> (१) दफा ७ बमोजिम गठन हुने काठमाडौं उपत्यका खानेपानी व्यवस्थापन बोर्डको तर्फबाट सम्पादन गर्नु पर्ने सम्पूर्ण काम कारबाही सुचारुरुपले सम्पादन गर्न एक कार्यकारी समिति रहनेछ । </div><div class="list-item"> (२) उपदफा (१) बमोजिमको समितिमा देहायका सदस्यहरु रहनेछन्ः - </div><div class="list-item sub-item flex-item-list" style="text-indent: 0;"><div style="flex-grow: 1;"> (क) प्रतिनिधि (राजपत्राङ्कित प्रथम श्रेणी), भौतिक योजना तथा<br> निर्माण मन्त्रालय </div><span style="white-space: nowrap;">– सदस्य</span></div><div class="list-item sub-item flex-item-list"><span>(ख) काठमाडौं उपत्यकाभित्रका नगरपालिकाका प्रमुखहरु</span><span>– सदस्य</span></div><div class="list-item sub-item flex-item-list"><span>(ग)</span><span>&nbsp;</span></div><div class="list-item sub-item flex-item-list"><span>(घ) प्रतिनिधि, उद्योग वाणिज्य महासङ्घ</span><span>– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (ङ) समितिले मनोनयन गरेको काठमाडौं उपत्यकामा कार्यरत<br> उपभोक्ता सङ्घ संस्थाको प्रतिनिधि </div><span style="white-space: nowrap;">– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (च) समितिले मनोनयन गरेको बोर्डको भौगोलिक क्षेत्रभित्र<br> खानेपानी वा सरसफाई सेवासँग सम्बन्धित संस्थाको </div><span style="white-space: nowrap;">प्रतिनिधि</span></div><div class="list-item sub-item flex-item-list"><span>&nbsp;</span><span>– सदस्य</span></div><div class="list-item sub-item flex-item-list" style="text-indent: 0;"><div style="flex-grow: 1;"> (छ) खानेपानी तथा सरसफाई सेवा क्षेत्रका विज्ञहरुमध्येबाट<br> समितिले मनोनयन गरेको एकजना </div><span style="white-space: nowrap;">– सदस्य</span></div><div class="list-item"> (३) समितिका सदस्यहरुको पदावधि, अध्यक्षको चयन, समितिमा महिलाको प्रतिनिधित्व तथा समितिको सचिवसम्बन्धी व्यवस्था दफा १० मा लेखिएबमोजिम हुनेछ । </div><div class="list-item"> १२. <span class="bold">सदस्यको पद रिक्त हुने अवस्थाः</span> समितिमा मनोनीत सदस्यको पद देहायका अवस्थामा रिक्त भएको मानिनेछः– </div><div class="list-item sub-item"> (क) निजले मनोनयन गर्ने निकायसमक्ष आफ्नो पदबाट लिखित राजीनामा दिएमा, </div><div class="list-item sub-item"> (ख) निजको पदावधि समाप्त भएमा, </div><div class="list-item sub-item"> (ग) निज साहूको दामासाहीमा परेमा, </div><div class="list-item sub-item"> (घ) निज कुनै फौजदारी अभियोगमा अदालतबाट कसूरदार ठहरिएमा, </div><div class="list-item sub-item"> (ङ) निज बिना सूचना लगातार तीनपटकसम्म समितिको बैठकमा अनुपस्थित भएमा, </div><div class="list-item sub-item"> (च) निजको मृत्यु भएमा । </div><div class="list-item"> १३. <span class="bold">रिक्त स्थानको पूर्तिः</span> समितिको मनोनीत सदस्यको पद कुनै कारणबाट रिक्त हुन आएमा बाँकी अवधिको लागि निज पहिले जुन तरिकाबाट मनोनयन भएको हो सोही तरिकाबाट मनोनयन गरी रिक्त पदको पूर्ति गरिनेछ । </div><div class="list-item"> १४. <span class="bold">समितिको बैठक र निर्णयः</span> (१) समितिको बैठक वर्षको कम्तीमा छ पटक बस्नेछ र दुई बैठकबीचको फरक तीन महिनाभन्दा बढी हुने छैन । </div><div class="list-item"> (२) समितिको बैठक अध्यक्षले तोकेको मिति, समय र स्थानमा बस्नेछ । </div><div class="list-item"> (३) उपपदफा (२) मा जुनसुकै कुरा लेखिएको भए तापनि समितिका कम्तीमा पच्चीस प्रतिशत सदस्यले समितिको बैठक बोलाउन लिखित अनुरोध गरेमा अध्यक्षले त्यस्तो लिखित अनुरोध प्राप्त भएको मितिले सात दिनभित्र समितिको बैठक बोलाउनु पर्नेछ । </div><div class="list-item"> (४) समितिका कुल सदस्य संख्याको पचास प्रतिशतभन्दा बढी सदस्य उपस्थित भएमा समितिको बैठकको लागि गणपूरक संख्या पुगेको मानिनेछ । </div><div class="list-item"> (५) समितिको बैठकको अध्यक्षता अध्यक्षले गर्नेछ र निजको अनुपस्थितिमा उपस्थित सदस्यहरुले आफूमध्येबाट छानेको सदस्यले बैठकको अध्यक्षता गर्नेछ । </div><div class="list-item"> (६) समितिको बैठकमा बहुमतको राय मान्य हुनेछ र मत बराबर भएमा बैठकको अध्यक्षता गर्ने व्यक्तिले निर्णायक मत दिनेछ । </div><div class="list-item"> (७) समितिको निर्णय कार्यकारी निर्देशकले प्रमाणित गर्नेछ । </div><div class="list-item"> (८) समितिको बैठकसम्बन्धी अन्य कार्यविधि समिति आफैले निर्धारण गरेबमोजिम हुनेछ । </div><div class="list-item"> १५. <span class="bold">सदस्यको भत्ता तथा सुविधाः</span> (१) समितिको सदस्यले बैठकमा भाग लिए बापत तोकिए बमोजिम बैठक भत्ता पाउनेछ । </div><div class="list-item"> (२) समितिका सदस्यले बोर्डको काम गरेबापत पाउने अन्य सुविधा तोकिए बमोजिम हुनेछ । </div><div class="list-item"> १६. <span class="bold">सर्वसाधारणको हित हेर्नु पर्नेः</span> समितिले बोर्डको तर्फबाट काम कारबाही गर्दा सर्वसाधारणको बृहत्तर हित र व्यापक सुविधालाई ध्यानमा राखी गर्नु पर्नेछ र त्यसरी काम गर्दा लागेको लागत खर्चसमेतलाई विचार गर्नु पर्नेछ । </div><div class="document-subtitle">परिच्छेद-४</div><div class="text-center">कार्यकारी निर्देशक तथा कर्मचारीसम्बन्धी व्यवस्था</div><div class="list-item"> १७. <span class="bold">कार्यकारी निर्देशकको नियुक्तिः</span> (१) बोर्डको प्रशासकीय प्रमुखको रुपमा काम गर्न समितिले तोकिएबमोजिमको योग्यता पुगेको व्यक्तिलाई कार्यकारी निर्देशकको पदमा नियुक्ति गर्नेछ । </div><div class="list-item"> (२) कार्यकारी निर्देशकको पदावधि पाँच वर्षको हुनेछ । </div><div class="list-item"> (३) उपदफा (२) मा जुनसुकै कुरा लेखिएको भए तापनि कार्यकारी निर्देशकले पदीय जिम्मेवारी पूरा नगरेमा, बोर्डको हित विपरीत कुनै कामकारबाही गरेमा, निज कुनै खराब आचरणमा लागेमा वा समितिले दिएको निर्देशन अनुरुप निजले काम नगरेमा समितिले तोकिएको प्रक्रिया अपनाई निजलाई जुनसुकै बखत कार्यकारी निर्देशकको पदबाट हटाउन सक्नेछ । </div><div class="list-item"> तर त्यसरी पदबाट हटाउनुअघि निजलाई सफाई पेश गर्ने मनासिब मौकाबाट वञ्चित गरिने छैन । </div><div class="list-item"> (४) कार्यकारी निर्देशकको पारिश्रमिक, सुविधा तथा सेवाका अन्य शर्त तोकिएबमोजिम हुनेछन् । </div><div class="list-item"> १८. <span class="bold">कार्यकारी निर्देशकको काम, कर्तव्य र अधिकारः</span> कार्यकारी निर्देशकको काम, कर्तव्य र अधिकार देहायबमोजिम हुनेछः- </div><div class="list-item sub-item"> (क) समितिको निर्णय तथा निर्देशन कार्यान्वयन गर्ने गराउने, </div><div class="list-item sub-item"> (ख) बोर्डको अल्पकालीन तथा दीर्घकालीन योजना, वार्षिक कार्यक्रम र बजेट तयार गर्ने गराउने, </div><div class="list-item sub-item"> (ग) समितिबाट स्वीकृत कार्यक्रम कार्यान्वयन गर्ने गराउने, </div><div class="list-item sub-item"> (घ) बोर्डको लागि आवश्यक कर्मचारी नियुक्तिको लागि समितिसमक्ष सिफारिस गर्ने, </div><div class="list-item sub-item"> (ङ) समितिबाट स्वीकृत हुनु पर्ने प्रस्तावहरु समितिसमक्ष पेश गर्ने, </div><div class="list-item sub-item"> (च) तोकिएबमोजिमका अन्य काम गर्ने । </div><div class="list-item"> १९. <span class="bold">कर्मचारीसम्बन्धी व्यवस्थाः</span> (१) बोर्डमा आवश्यक संख्यामा कर्मचारीहरु रहनेछन् । </div><div class="list-item"> (२) उपदफा (१) बमोजिमका कर्मचारीको नियुक्ति, पारिश्रमिक, सुविधा तथा सेवाका अन्य शर्तहरु तोकिएबमोजिम हुनेछन् । </div><div class="document-subtitle">परिच्छेद-५</div><div class="text-center">बोर्डको विशेषाधिकार</div><div class="list-item"> २०. <span class="bold">ऋण तथा सहयोग लिन सक्नेः</span> बोर्डले आवश्यकता अनुसार नेपालभित्रको कुनै बैङ्क वा वित्तीय संस्था वा विदेशी सरकार, अन्तर्राष्ट्रिय सङ्घ वा संस्थाबाट ऋण वा सहयोग प्राप्त गर्न सक्नेछ । </div><div class="list-item"> तर विदेशी सरकार, अन्तर्राष्ट्रिय सङ्घ वा संस्थाबाट ऋण वा सहयोग प्राप्त गर्नु अघि बोर्डले नेपाल सरकारको स्वीकृति लिनु पर्नेछ । </div><div class="list-item"> २१. <span class="bold">लगानी गर्न सक्नेः</span> (१) बोर्डले दफा २८ बमोजिमको कोषमा रहेको रकम उपभोक्ताको हितलाई ध्यानमा राखी लगानी गर्न सक्नेछ । </div><div class="list-item"> (२) उपदफा (१) बमोजिम गरिने लगानीको क्षेत्र तथा शर्त तोकिए बमोजिम हुनेछन् । </div><div class="list-item"> २२. <span class="bold">घर जग्गामा प्रवेश गर्न सक्नेः</span> (१) बोर्डको कुनै कर्मचारीले आफ्नो कर्तव्य पालनको सिलसिलामा कुनै उपभोक्ताको घर जग्गामा प्रवेश गर्नु पर्ने भएमा सोको कारणसहितको जानकारी सम्बन्धित व्यक्तिलाई दिई त्यस्तो घर जग्गामा प्रवेश गर्न सक्नेछ । </div><div class="list-item"> तर कुनै व्यक्तिले सेवाको दुरुपयोग वा सेवाको अनाधिकार उपयोग गरिरहेको छ भन्ने शङ्का गर्नु पर्ने मनासिब आधार र कारण भएमा त्यस्तो घर जग्गामा प्रवेश गर्न जानकारी दिइरहनु पर्ने छैन । </div><div class="list-item"> (२) बोर्डको अनुमतिपत्र लिई वा बोर्डसँग सम्झौता गरी सेवा सञ्चालन गर्ने सेवा प्रदायकलाई समेत उपदफा (१) बमोजिमको अधिकार प्राप्त हुनेछ । </div><div class="list-item"> २३. <span class="bold">निजी वा सार्वजनिक घर जग्गामा पाइप बिच्छ्याउन सक्नेः</span> (१) बोर्डले उपभोक्तालाई खानेपानी वा सरसफाई सेवा उपलब्ध गराउने प्रयोजनको लागि निजी वा सार्वजनिक घर जग्गामा पाइप बिच्छ्याउन वा अन्य संरचना बनाउन सक्नेछ । </div><div class="list-item"> (२) उपदफा (१) बमोजिम पाइप बिछ्याउँदा वा सोसँग सम्बन्धित अन्य संचरना बनाउँदा कुनै व्यक्तिको निजी घर जग्गामा कुनै किसिमले हानि नोक्सानी पर्न गएमा बोर्डले सोबापत सम्बन्धित घर जग्गाधनीलाई मनासिब क्षतिपूर्ति दिनु पर्नेछ । </div><div class="list-item"> २४. <span class="bold">सेवा प्रदायकसँग शुल्क लिन सक्नेः</span> (१) बोर्डले आफ्नो भौगोलिक क्षेत्रभित्र सेवा सञ्चालन गर्ने सेवा प्रदायकसँग तोकिएबमोजिम शुल्क लिन सक्नेछ । </div><div class="list-item"> (२) बोर्डले कुनै सेवा प्रदायकलाई आफ्नो सेवा प्रणाली सञ्चालन गर्न अनुमतिपत्र दिएकोमा अनुमतिपत्रमा उल्लेख भए बमोजिमको रकम त्यस्तो सेवा प्रदायकबाट असूलउपर गर्नेछ । </div><div class="list-item"> २५. <span class="bold">अतिरिक्त दस्तुर लगाउनेः</span> (१) उपभोक्ताले सेवा उपयोग गरेबापत तिर्नु पर्ने महसुल निर्धारित समयभित्र नतिरेमा वा उपभोक्तालाई नियमित सेवाभन्दा थप सेवा उपलब्ध गराइएकोमा त्यस्तो उपभोक्ताबाट बोर्डले तोकिएबमोजिम अतिरिक्त दस्तुर असूलउपर गर्न सक्नेछ । </div><div class="list-item"> (२) बोर्डसँग सम्झौता गरी वा बोर्डको अनुमतिपत्र प्राप्त गरी सेवा सञ्चालन गर्ने सेवा प्रदायकले समेत उपदफा (१) बमोजिमको अतिरिक्त दस्तुर लगाउन र उठाउन पाउनेछ । </div><div class="list-item"> २६. <span class="bold">सेवा निलम्बन वा अन्त्य गर्न सक्नेः</span> (१) यस ऐन वा प्रचलित कानूनबमोजिम निर्धारित महसुल नबुझाउने वा तोकिएको समयमा महसुल नबुझाउने उपभोक्ताको सेवा बोर्ड वा सेवा प्रदायकले निलम्बन वा अन्त्य गर्न सक्नेछ । </div><div class="list-item"> (२) उपदफा (१) बमोजिम सेवा अन्त्य भएकोमा उपभोक्ताले बोर्ड वा सेवा प्रदायकलाई बुझाउनु पर्ने महसुल तथा अन्य दस्तुर बुझाएमा निजलाई पुनः सेवा प्रदान गरिनेछ । </div><div class="document-subtitle">परिच्छेद-६</div><div class="text-center">कसूर तथा सजाय</div><div class="list-item"> २७. <span class="bold">कसुर तथा सजायः</span> (१) कसैले यो ऐन वा यसअन्तर्गत बनेको नियम प्रतिकूल कुनै काम गरी देहायको कसूर गरेमा बोर्डले त्यस्तो व्यक्तिलाई देहायबमोजिम सजाय गर्न सक्नेछः– </div><div class="list-item sub-item"> (क) सेवासँग सम्बन्धित कुनै संरचना, जडान वा पूर्वाधार भत्काए वा बिगारेमा वा अन्य कुनै प्रकारले क्षति पुऱ्याएमा क्षति भएको हानि नोक्सानी भराई कसूरको मात्रा हेरी पचास हजार रुपैयाँसम्म जरिबाना, </div><div class="list-item sub-item"> (ख) खानेपानीलाई प्रदूषित गराई सार्वजनिक स्वास्थ्यमा प्रतिकूल असर पुऱ्याएकोमा कसूरको मात्रा हेरी पच्चीस हजार रुपैयाँसम्म जरिवाना, </div><div class="list-item sub-item"> (ग) सेवाको अनाधिकार प्रयोग वा दुरुपयोग गरेमा पन्ध्र हजार रुपैयाँसम्म जरिबाना गरी सेवा बन्द गर्न, </div><div class="list-item sub-item"> (घ) सेवा मापकयन्त्र वा अन्य त्यस्तै उपकरण बिगारे वा सेवा प्रदान गर्ने कार्यमा बाधा अवरोध पुऱ्याएमा दश हजार रुपैयाँसम्म जरिबाना, </div><div class="list-item sub-item"> (ङ) सेवा प्रणालीमा जडित पाइप लाइन चोरी गरेमा, बिगारेमा, भत्काएमा वा नष्ट गरेमा सो कामबाट पुग्न गएको क्षतिको बिगो भराइ बिगोबमोजिम जरिबाना गर्न तथा त्यस्तो कार्य गर्ने व्यक्ति उपभोक्ता भए त्यस्ता उपभोक्ताको सेवा छ महिनासम्म बन्द वा निलम्बन गर्न । </div><div class="list-item"> (२) सेवा प्रदायकद्वारा सेवा प्रदान भएको अवस्थामा उपदफा (१) बमोजिमको कसूरका सम्बन्धमा सजाय गर्न वा क्षतिपूर्ति भराई माग्न सेवा प्रदायकले बोर्डमा निवेदन दिन सक्नेछ । </div><div class="list-item"> (३) उपदफा (२) बमोजिम सेवा प्रदायकले बोर्डसमक्ष दिएको निवेदनउपर छानबिन गर्दा कुनै व्यक्तिले कसूर गरेको ठहरेमा बोर्डले उपदफा (१) बमोजिम उपयुक्त सजाय गर्ने आदेश दिन सक्नेछ । </div><div class="list-item"> (४) यस दफाबमोजिम कसूरको छानबिन गरी सजाय गर्न बोर्डले तोकिएबमोजिम न्यायिक समिति गठन गर्न सक्नेछ । </div><div class="list-item"> (५) न्यायिक समितिले उपदफा (४) बमोजिम गरेको सजायउपर सम्बन्धित उच्च अदालतमा पुनरावेदन गर्न सकिनेछ । </div><div class="list-item"> (६) उपदफा (४) बमोजिम गठित न्यायिक समितिको कार्यविधि तोकिए बमोजिम हुनेछ । </div><div class="document-subtitle">परिच्छेद-७</div><div class="text-center">बोर्डको कोष र लेखापरीक्षण</div><div class="list-item"> २८. <span class="bold">बोर्डको कोषः</span> (१) बोर्डको आफ्नो एउटा छुट्टै कोष हुने छ । </div><div class="list-item"> (२) उपदफा (१) बमोजिमको कोषमा देहायका रकम रहनेछन्ः- </div><div class="list-item sub-item"> (क) नेपाल सरकारबाट प्राप्त रकम, </div><div class="list-item sub-item"> (ख) विदेशी सरकार, अन्तर्राष्ट्रिय सङ्घ वा संस्थाबाट ऋण, अनुदान वा सहयोगबापत प्राप्त रकम, </div><div class="list-item sub-item"> (ग) सेवा प्रदायकलाई सेवा प्रणाली उपयोग गर्न दिएबापत प्राप्त रकम, </div><div class="list-item sub-item"> (घ) सेवा प्रदायकबाट अनुमतिपत्र दस्तुरबापत प्राप्त रकम, </div><div class="list-item sub-item"> (ङ) उपभोक्ताले महसुलबापत बुझाएको रकम, </div><div class="list-item sub-item"> (च) अन्य कुनै स्रोतबाट प्राप्त रकम । </div><div class="list-item"> (३) बोर्डको सम्पूर्ण खर्च उपदफा (१) बमोजिमको कोषबाट व्यहोरिनेछ । </div><div class="list-item"> (४) बोर्डको कोषमा रहने रकम नेपालभित्रको कुनै बैङ्क वा वित्तीय संस्थामा खाता खोली जम्मा गरिनेछ र त्यस्तो खाताको सञ्चालन तोकिएबमोजिम हुनेछ । </div><div class="list-item"> २९. <span class="bold">उपभोक्ता संरक्षण कोषः</span> (१) दफा २७ बमोजिम जरिबानाबापत प्राप्त गरेको रकम जम्मा गर्न बोर्डले एउटा उपभोक्ता संरक्षण कोष खडा गर्नेछ । </div><div class="list-item"> (२) उपदफा (१) बमोजिमको कोषमा जम्मा भएको रकम सेवालाई नियमित गराउन, सेवा प्रणालीको आवश्यकता अनुसार मर्मत सम्भार गर्न वा पुनर्निर्माण गर्न तथा तोकिए बमोजिम उपभोक्तालाई अनुदान दिने काममा प्रयोग गरिनेछ । </div><div class="list-item"> (३) कोषको सञ्चालन, व्यवस्थापन र उपयोगसम्बन्धी कार्यविधि तोकिएबमोजिम हुनेछन् । </div><div class="list-item"> ३०. <span class="bold">लेखा र लेखापरीक्षणः</span> (१) बोर्डको आय-व्ययको लेखा प्रचलित कानून बमोजिम राखिनेछ । </div><div class="list-item"> (२) बोर्डले तोकिएबमोजिम आन्तरिक लेखापरीक्षण तथा आन्तरिक नियन्त्रण गर्नु गराउनु पर्नेछ । </div><div class="list-item"> (३) बोर्डको आय-व्ययको लेखापरीक्षण समितिले नियुक्त गरेको ईजाजतपत्र प्राप्त लेखापरीक्षकबाट हुनेछ । </div><div class="list-item"> (४) नेपाल सरकारले चाहेमा जुनसुकै बखत बोर्डको लेखा तथा सोसँग सम्बन्धित कागजात जाँच्न वा जँचाउन सक्नेछ । </div><div class="document-subtitle">परिच्छेद-८</div><div class="text-center">विविध</div><div class="list-item"> ३१. <span class="bold">निर्देशन दिन सक्नेः</span> सेवाको गुणस्तर कायम गर्ने, वातावरण संरक्षण गर्ने तथा खानेपानी तथा सरसफाईको गुणस्तर कायम राख्ने सम्बन्धमा नेपाल सरकारले बोर्डलाई आवश्यक निर्देशन दिन सक्नेछ र त्यस्तो निर्देशनको पालन गर्नु बोर्डको कर्तव्य हुनेछ । </div><div class="list-item"> ३२. <span class="bold">वार्षिक प्रतिवदेन पेश गर्नु पर्नेः</span> (१) बोर्डले प्रत्येक आर्थिक वर्ष समाप्त भएको मितिले तीन महिनाभित्र देहायका कुराहरुसमेत समावेश गरी नेपाल सरकारसमक्ष वार्षिक प्रतिवेदन पेश गर्नु पर्नेछः– </div><div class="list-item sub-item"> (क) बोर्डको आम्दानी र खर्चको विवरण, </div><div class="list-item sub-item"> (ख) आफूले वर्षभरी सम्पादन गरेको कामको विवरण र सोको लागि लागेको प्रशासकीय खर्च, </div><div class="list-item sub-item"> (ग) आगामी वर्षको कार्ययोजना र त्यसको लागि आवश्यक पर्ने अनुमानित बजेट तथा सोको स्रोत, </div><div class="list-item sub-item"> (घ) तोकिए बमोजिमका अन्य विवरण । </div><div class="list-item"> (२) उपदफा (१) बमोजिमको प्रतिवेदन नेपाल सरकारले प्रत्येक वर्ष बोर्डलाई सार्वजनिक गर्न लगाउनेछ । </div><div class="list-item"> ३३. <span class="bold">उपसमिति गठन गर्न सक्नेः</span> (१) बोर्डले आफूले गर्नुपर्ने काम कारबाही सुचारुरुपले गर्नको लागि विभिन्न विषयसँग सम्बन्धित विशेषज्ञ, सेवा प्रदायक तथा उपभोक्ताको समेत संलग्नता रहने गरी आवश्यकता अनुसार उपसमिति गठन गर्न सक्नेछ । </div><div class="list-item"> (२) उपदफा (१) बमोजिम गठित उपसमितिको काम, कर्तव्य, अधिकार तथा उपसमितिका सदस्यले पाउने सुविधा तोकिएबमोजिम हुनेछन् । </div><div class="list-item"> ३४. <span class="bold">नेपाल सरकारसँग सम्पर्कः</span> बोर्डले नेपाल सरकारसँग सम्पर्क राख्दा भौतिक योजना तथा निर्माण मन्त्रालयमार्फत राख्नु पर्नेछ । </div><div class="list-item"> ३५. <span class="bold">निर्देशिका बनाई लागू गर्न सक्नेः</span> बोर्डले यो ऐन वा यसअन्तर्गत बनेको नियमको अधीनमा रही आवश्यक निर्देशिका बनाई लागू गर्न सक्नेछ । </div><div class="list-item"> ३६. <span class="bold">खानेपानी व्यवस्थापन बोर्ड अध्यादेश २०६२ निष्क्रिय भएपछि त्यसको परिणामः</span> खानेपानी व्यवस्थापन बोर्ड अध्यादेश, २०६२ निष्क्रिय भएपछि अर्को अभिप्राय नदेखाइएमा सो निष्क्रियताले, </div><div class="list-item sub-item"> (क) सो अध्यादेश निष्क्रिय हुँदाका बखत चल्ती नभएको वा कायम नरहेको कुनै कुरा पनि जगाउने छैन, </div><div class="list-item sub-item"> (ख) सो अध्यादेश बमोजिम चालू भएको कुरा वा सोबमोजिम रीत पुऱ्याई अघि नै गरिएको कुनै काम वा भोगिसकेको कुनै कुरालाई असर पार्ने छैन, </div><div class="list-item sub-item"> (ग) सो अध्यादेशबमोजिम पाएको, हासिल गरेको वा भोगेको कुनै हक, सुविधा, कर्तव्य वा दायित्वमा असर पार्ने छैन, </div><div class="list-item sub-item"> (घ) सो अध्यादेश बमोजिम गरिएको कुनै दण्ड सजाय वा जफतलाई असर पार्ने छैन, </div><div class="list-item sub-item"> (ङ) माथि लेखिएको कुनै त्यस्तो हक, सुविधा, कर्तव्य, दायित्व, दण्ड सजायका सम्बन्धमा गरिएको कुनै काम कारबाही वा उपायलाई असर पार्ने छैन र सो अध्यादेश कायम रहेसरह त्यस्तो कुनै कानूनी कारबाही वा उपायलाई पनि शुरु गर्न, चालू राख्न वा लागू गर्न सकिनेछ । </div><div class="document-subtitle">अनुसूची</div><div class="text-center">(दफा १० को उपदफा (७) सँग सम्बन्धित)</div><div class="text-center">शपथ</div><div class="content-paragraph" style="line-height: 2.5; text-align: left;"> म<span class="form-field small"></span><span class="form-field xlarge"></span> ईश्वरलाई साक्षी राखी/सत्य निष्ठापूर्वक शपथ लिन्छु कि समितिको अध्यक्ष/सदस्यको हैसियतले मलाई सुम्पिएको जिम्मेवारी र कर्तव्य पालन कसैको डर, त्रास, मोलाहिजा, पक्षपात, द्वेष वा लोभमा नपरी निष्पक्ष तथा इमान्दारीपूर्वक गर्नेछु र आफ्नो कर्तव्य पालनाको सिलसिलामा जानकारी हुन आएको गोप्य कुरा प्रचलित कानूनको पालनाको सिलसिलामा बाहेक कुनै अवस्थामा कसैलाई कुनै पनि माध्यमबाट आफू पदमा बहाल रहे वा नरहेको जुनसुकै अवस्थामा प्रकट गर्ने छैन । </div><div class="content-paragraph" style="display: flex; justify-content: space-between; align-items: baseline; margin-top: 50px;"><span>मितिः- <span class="form-field medium"></span></span><span>दस्तखतः <span class="form-field medium"></span></span></div><div class="footnote-section"><div class="footnote-item"><sup class="footnote-ref">१</sup> केही नेपाल ऐनलाई संशोधन गर्ने ऐन, २०६४ द्वारा संशोधन । </div><div class="footnote-item"><sup class="footnote-ref">२</sup> केही नेपाल ऐन संशोधन गर्ने ऐन, २०७२ द्वारा संशोधित । </div><div class="footnote-item"><sup class="footnote-ref">३</sup> केही नेपाल ऐन संशोधन गर्ने ऐन, २०७२ द्वारा संशोधित । </div><div class="footnote-item"> * केही नेपाल ऐन संशोधन गर्ने ऐन, २०७२ द्वारा झिकिएको । </div></div></body></html>