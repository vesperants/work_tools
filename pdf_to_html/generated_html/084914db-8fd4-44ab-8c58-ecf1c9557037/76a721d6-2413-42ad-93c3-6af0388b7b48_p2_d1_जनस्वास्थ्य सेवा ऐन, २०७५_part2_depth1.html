<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>जनस्वास्थ्य सेवा ऐन, २०७५_part2.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="content-paragraph"> ३०. <span class="bold">वैदेशिक उपचार वापत खर्च उपलब्ध नहुने :</span> प्रचलित कानूनमा जुनसुकै कुरा लेखिएको भए तापनि कुनै व्यक्तिलाई विदेशमा उपचार गर्नु पर्ने भएमा सोको लागि लाग्ने खर्च नेपाल सरकारबाट उपलब्ध गराईने छैन । </div><div class="content-paragraph"> ३१. <span class="bold">विस्तारित अस्पताल सेवा उपलब्ध गराउन सक्ने :</span> (१) स्वास्थ्य संस्थाले उपलब्ध स्रोत साधान र जनशक्तिको आधारमा आवश्यकता अनुसार विस्तारित अस्पताल सेवा उपलब्ध गराउन सक्नेछ । </div><div class="content-paragraph" style="margin-top: -5px;"> (२) उपदफा (१) बमोजिमको सेवा उपलब्ध गराउने चिकित्सक तथा स्वास्थ्यकर्मीलाई त्यस्ता स्वास्थ्य संस्थाले सो सेवा उपलब्ध गराए वापत अतिरिक्त भत्ता र अन्य सुविधा प्रदान गर्नु पर्नेछ । </div><div class="content-paragraph"> ३२. <span class="bold">अन्यत्र सेवा गर्न नपाउने :</span> (१) सरकारी अस्पताल र स्वास्थ्य संस्थामा कार्यरत चिकित्सक, स्वास्थ्यकर्मी वा कर्मचारीले सम्बन्धित निकायले तोकेको समयमा अन्यत्र सेवा गर्न पाउने छैन। </div><div class="content-paragraph" style="margin-top: -5px;"> (२) उपदफा (१) मा उल्लिखित समय बाहेकको समयमा कुनै चिकित्सक, स्वास्थ्यकर्मी वा कर्मचारीले अन्यत्र सेवा गर्न चाहेमा सम्बन्धित निकायको पूर्व स्वीकृति लिनु पर्नेछ </div><div class="content-paragraph"> ३३. <span class="bold">आकस्मिक स्वास्थ्य उपचार कोष स्थापना गर्न सक्ने :</span> (१) मन्त्रालय र प्रदेश सरकारले गरीव तथा विपन्न तथा घर ठेगाना पत्ता नलागेको व्यक्ति, जन आन्दोलन, सशस्त्र संर्घष र क्रान्तिका क्रममा जीवनको उत्सर्ग गर्ने शहिदका परिवार, वेपत्ता पारिएका व्यक्तिका परिवार, लोकतन्त्रका योद्धा, द्वन्द्वपीडित र विस्थापित, अपाङ्गता भएका व्यक्ति, घाइते तथा पीडितलाई उपचार गर्दा लागेको खर्च व्यहोर्न नसकेको अवस्थामा त्यस्तो व्यक्तिलाई उपचारको व्यवस्था गर्न आकस्मिक स्वास्थ्य उपचार कोषको स्थापना गर्नु पर्नेछ । </div><div class="content-paragraph" style="margin-top: -5px;"> (२) उपदफा (१) बमोजिमको कोषको सञ्चालन सम्बन्धी व्यवस्था तोकिए बमोजिम हुनेछ । </div><div class="document-subtitle">परिच्छेद-४</div><div class="document-subtitle">रगत, रक्तजन्य पदार्थको प्रयोग तथा मानव अङ्ग प्रत्यरोपण</div><div class="content-paragraph"> ३४. <span class="bold">रक्त सञ्चार सेवा :</span> (१) मन्त्रालयले इजाजतपत्र दिएको संस्थाले मात्र नेपालमा रक्त सञ्चार सेवा प्रदान गर्नु पाउनेछन् । </div><div class="content-paragraph" style="margin-top: -5px;"> (२) उपदफा (१) बमोजिम इजाजतपत्र प्राप्त संस्थाले इजाजतपत्रको अधीनमा रही रक्त सञ्चार सेवा प्रदान गर्नको लागि विभिन्न स्थानमा एकाइहरू खडा गरी रक्त सञ्चार सेवा तथा सोसँग सम्बन्धित अन्य सेवा प्रदान गर्नु पर्नेछ। </div><div class="content-paragraph" style="margin-top: -5px;"> (३) उपदफा (१) बमोजिम रक्त सञ्चार सेवा प्रदान गर्ने संस्थाले सेवाग्राहीलाई रगत उपलब्ध गराउँदा त्यस्तो रगतमा कुनै प्रकारको रोगको सङ्क्रमण नभएको सुनिश्चित भएको सुरक्षित रगत मात्र उपलब्ध गराउनु पर्नेछ। </div><div class="content-paragraph" style="margin-top: -5px;"> (४) यस दफा बमोजिम इजाजतपत्र दिने तथा नवीकरण गर्ने सम्बन्धी अन्य व्यवस्था तोकिए बमोजिम हुनेछ । </div><div class="content-paragraph"> ३५. <span class="bold">मानव अङ्गको प्रत्यारोपण र प्रयोग :</span> मानव अङ्गको प्रत्यारोपण सम्बन्धी व्यवस्था प्रचलित कानून बमोजिम हुनेछ। </div><div class="content-paragraph"> ३६. <span class="bold">शव परीक्षण र व्यवस्थापन गर्ने :</span> (१) प्रचलित कानून बमोजिम शव परीक्षण गर्न अख्तियार प्राप्त चिकित्सकले तोकिए बमोजिम शव परीक्षण गर्नु पर्नेछ । </div><div class="content-paragraph" style="margin-top: -5px;"> (२) शव परीक्षण पश्चात बेवारिसे शवलाई तोकिए बमोजिमको प्रक्रिया पूरा गरी चिकित्सा शास्त्रको अध्ययनमा सदुपयोग गर्न सकिनेछ। </div><div class="content-paragraph"> ३७. <span class="bold">एम्बुलेन्स र शववाहनको व्यवस्था गर्नुपर्ने :</span> (१) मन्त्रालयले तोके बमोजिमका स्वास्थ्य संस्थाले तोकिए बमोजिमको मापदण्डमा रही एम्बुलेन्स र शववाहन सेवा उपलब्ध गराउनु पर्नेछ । </div><div class="content-paragraph" style="margin-top: -5px;"> (२) एम्बुलेन्स र शववाहनको सेवा सञ्चालन सम्बन्धी अन्य व्यवस्था तोकिए बमोजिम हुनेछ । </div><div class="content-paragraph"> ३८. <span class="bold">मानव मृत्युका कारणहरू पहिचान :</span> स्वास्थ्य संस्थामा उपचार लिइरहेको अवस्थामा कसैको मृत्यु भएमा मृत्युको कारण पहिचान गर्न तोकिए बमोजिम परीक्षण गरिनेछ। </div><div class="document-subtitle">परिच्छेद-५</div><div class="document-subtitle">जनस्वास्थ्यको संरक्षण, प्रवर्द्धन र सुधारका लागि सामाजिक, सांस्कृतिक तथा</div><div class="document-subtitle">वातावरणीय निर्धारक</div><div class="content-paragraph"> ३९. <span class="bold">उपभोग्य वस्तुको गुणस्तर :</span> (१) खाद्यान्न, मासु र पानी लगायतका उपभोग्य वस्तु उत्पादन, भण्डारण तथा बिक्री वितरणलाई गुणस्तरीय र स्वच्छ बनाउन नेपाल सरकारले सङ्घीय कानून बमोजिम न्यूनतम गुणस्तर मापदण्ड तोक्न सक्नेछ। </div><div class="content-paragraph" style="margin-top: -5px;"> (२) उपदफा (१) बमोजिमको मापदण्ड पालना गर्नु प्रदेश, स्थानीय तह तथा सम्बन्धित सबैको कर्तव्य हुनेछ। </div><div class="content-paragraph" style="margin-top: -5px;"> (३) उपभोग्य वस्तुको गुणस्तर सम्बन्धी अन्य व्यवस्था प्रचलित कानून बमोजिम हुनेछ । </div><div class="content-paragraph"> ४०. <span class="bold">ध्वनि र वायु प्रदुषण :</span> (१) ध्वनि, वायु, जल तथा दृश्य प्रदुषणले जनस्वास्थ्यमा पार्ने प्रभावलाई न्यूनीकरण गर्नका लागि सङ्घीय कानून बमोजिम नेपाल सरकारले यस सम्बन्धी मापदण्ड निर्धारण गर्न सक्नेछ। </div><div class="content-paragraph" style="margin-top: -5px;"> (२) उपदफा (१) बमोजिमको मापदण्डको पालना गर्नु प्रदेश तथा स्थानीय तह, आम नागरिक, उद्योगी, व्यवसायी, सङ्घ संस्थाको कर्तव्य हुनेछ। </div><div class="content-paragraph" style="margin-top: -5px;"> (३) ध्वनि, वायू, जल तथा दृष्य प्रदुषणले जनस्वास्थ्यमा पार्ने प्रभावलाई न्यूनीकरण गर्नको लागि संघीय कानून बमोजिम नेपाल सरकारले ध्वनि, वायू, जल तथा दृष्य प्रदुषण सम्बन्धी मापदण्ड निर्धारण गर्नेछ। </div><div class="content-paragraph"> ४१. <span class="bold">सरसफाई तथा फोहोरमैला व्यवस्थापन ः</span> (१) वातावरणीय प्रदुषण तथा फोहोरमैलाबाट मानव स्वास्थ्यमा पारेको वा पार्ने प्रतिकूल प्रभावलाई नियन्त्रण गर्नको लागि नेपाल सरकारले प्रचलित सङ्घीय कानून बमोजिम आवश्यक मापदण्ड बनाउन सक्नेछ । </div><div class="content-paragraph" style="margin-top: -5px;"> (२) स्वास्थ्यजन्य फोहोरमैला संकलन, पुनः प्रयोग, प्रशोधन, बिसर्जन र नियमनको लागि नेपाल सरकारले आवश्यक मापदण्ड बनाउनेछ । </div><div class="content-paragraph" style="margin-top: -5px;"> (३) उपदफा (१) र (२) बमोजिमको मापदण्डको पालना गर्नु प्रदेश तथा स्थानीय तहको कर्तव्य हुनेछ। </div><div class="content-paragraph"> (४) प्रत्येक स्वास्थ्य संस्थाले तोकिएको मापदण्ड बमोजिम जोखिम रहित र जोखिमयुक्त फोहोरहरूलाई छुट्याई व्यवस्थापन गर्नु पर्नेछ । </div><div class="content-paragraph" style="margin-top: -5px;"> (५) प्रत्येक स्वास्थ्य संस्थाले सेवा प्रदायकलाई तोकिएको मापदण्ड बमोजिमको स्वच्छ खानेपानी उपलब्ध गराउनु पर्नेछ। </div><div class="content-paragraph"> ४२. <span class="bold">जनस्वास्थ्य मैत्री आवास, सार्वजनिक यातायात र सडक पूर्वाधार तथा सुरक्षा :</span> (१) आवास क्षेत्रहरूको निर्माण गर्दा स्वास्थ्यमैत्री हुने गरी सङ्घीय कानूनले तोकेको मापदण्ड र गुणस्तर कायम गर्नु पर्नेछ । </div><div class="content-paragraph" style="margin-top: -5px;"> (२) सडक पूर्वाधार निर्माण गर्दा सडक दुर्घटना कम हुने गरी र स्वास्थ्य प्रवर्धनलाई ध्यानमा राखी निर्माण गर्नु पर्नेछ । नयाँ बन्ने सडक र पुराना सडकहरूको स्तरोन्नति गर्दा प्रचलित कानून बमोजिम तोकिएको स्थानमा फुटपाथ, अपाङ्गता मैत्री संरचना र साइकल लेनको प्रबन्ध मिलाउनु पर्नेछ । </div><div class="content-paragraph" style="margin-top: -5px;"> (३) सार्वजनिक यातायात सञ्चालन गर्दा जनस्वास्थ्यमा प्रतिकूल असर नपर्ने गरी वातावरण मैत्री बनाउन नेपाल सरकारले आवश्यक मापदण्ड तोकी कार्यान्वयन गर्न गराउन सक्नेछ । </div><div class="content-paragraph"> ४३. <span class="bold">उद्योग र शहरीकरण :</span> (१) जनस्वास्थ्यमा पर्न सक्ने प्रतिकूल प्रभावको पहिचान गरी रोकथाम गर्न र जोखिम न्यूनीकरण गर्न तोकिएका उद्योग, व्यवसाय तथा आयोजनाको स्वीकृति लिनु अघि जनस्वास्थ्य प्रभाव मूल्याङ्कन गर्नु पर्नेछ । </div><div class="content-paragraph" style="margin-top: -5px;"> (२) उपदफा (१) अनुसारको जनस्वास्थ्य प्रभाव मूल्याङ्कनको मापदण्ड, संयन्त्र र तहगत कार्यक्षेत्र सङ्घीय कानूनले तोके बमोजिम हुनेछ। </div><div class="content-paragraph" style="margin-top: -5px;"> (३) कुनै उद्योग, व्यवसाय तथा आयोजनाले उचित प्रकारले फोहोर व्यवस्थापन नगरी वा कुनै प्रकारको विकिरणका कारण जनस्वास्थ्यमा प्रतिकूल असर पारेमा सोको कारणले प्रभावित व्यक्तिहरूका लागि स्वास्थ्य उपचार र भौतिक क्षति, पशु पक्षी लगायत अन्य क्षति भएको अवस्थामा सोको उचित क्षतिपूर्तिको व्यवस्था सम्बन्धित उद्योगी, व्यवसायी तथा आयोजनाले गर्नु पर्नेछ । </div><div class="content-paragraph" style="margin-top: -5px;"> (४) सङ्घ, प्रदेश, स्थानीय तहले स्वास्थ्यका दृष्टिकोणले पर्याप्त खेल, मनोरञ्जन स्थल, पार्क, पैदल हिँड्ने व्यवस्था, साइकल चलाउन मिल्ने गरी जनस्वास्थ्य मैत्री शहरीकरण प्रवर्धनको व्यवस्था मिलाउनु पर्नेछ। </div><div class="content-paragraph"> (५) नेपाल सरकारले प्रचलित कानून बमोजिम स्थानीय तहले पाउने अनुदान निर्धारण गर्दा जनस्वास्थ्य मैत्री सूचकाङ्क विकास गरी समावेश गर्नु पर्नेछ। </div><div class="content-paragraph"> ४४. <span class="bold">जोखिमयुक्त क्षेत्रमा काम गर्ने कामदारको स्वास्थ्य सुरक्षा :</span> (१) जोखिमयुक्त क्षेत्रमा काम गर्ने कामदारको स्वास्थ्य सुरक्षाका लागि सम्बन्धित रोजगारदाताले प्रचलित कानून बमोजिमका सुरक्षाका उपायहरू अवलम्बन गर्नु पर्नेछ । </div><div class="content-paragraph" style="margin-top: -5px;"> (२) उपदफा (१) बमोजिमका जोखिमयुक्त क्षेत्रमा कार्य गर्ने कामदार वा कर्मचारीहरूको रोजगारदाताहरूले प्रचलित कानून बमोजिम स्वास्थ्य बीमा गर्नु पर्नेछ । </div><div class="content-paragraph" style="margin-top: -5px;"> (३) उपदफा (१) बमोजिमको जोखिमयुक्त क्षेत्रको कार्यस्थलमा औजार, उपकरण वा अन्य कुनै सामग्रीको प्रयोगको कारणले कुनै कर्मचारी वा कामदार घाईते वा मृत्यु भएमा वा कुनै स्वास्थ्यकर्मी सेवा प्रदान गर्ने सिलसिलामा गम्भिर संक्रमण वा बिरामी भएमा सम्बन्धित रोजगारदाताले स्वास्थ्य उपचार र उपयुक्त क्षतिपूर्तिको व्यवस्था मिलाउनु पर्नेछ । </div><div class="content-paragraph" style="margin-top: -5px;"> (४) उपदफा (१) बमोजिमको जोखिमयुक्त कार्यस्थलमा काम गर्ने स्वास्थ्यकर्मी, कर्मचारी वा कामदारहरुलाई सम्बन्धित रोजगारदाताले नेपाल सरकारले तोके बमोजिमको जोखिम भत्ता उपलब्ध गराउनु पर्नेछ। </div><div class="content-paragraph"> ४५. <span class="bold">जनस्वास्थ्यलाई प्रभावित पार्ने विज्ञापन तथा प्रचार प्रसार :</span> (१) मदिरा, चुरोट, सुर्ती तथा सूर्तिजन्य पदार्थ लगायतका मानव स्वास्थ्यलाई प्रतिकूल असर गर्ने कुनै पनि विज्ञापन सामग्रीको उत्पादन, वितरण तथा प्रचार प्रसार गर्न पाइने छैन। </div><div class="content-paragraph" style="margin-top: -5px;"> (२) मानसिक तथा शारीरिक स्वास्थ्यलाई असर गर्ने कुनै सामग्री तथा सेवा तर्फ आकर्षित गर्ने गरी गलत वा भ्रामक सूचना राखी विज्ञापनको उत्पादन, वितरण तथा प्रचार प्रसार गर्न पाइने छैन । </div><div class="content-paragraph"> ४६. <span class="bold">जनस्वास्थ्यलाई प्रभावित पार्ने सामाजिक, साँस्कृतिक अन्धविश्वास :</span> जनस्वास्थ्यलाई प्रतिकूल प्रभाव पार्ने सामाजिक र साँस्कृतिक अन्धविश्वास नियन्त्रण गर्नका लागि सङ्घ, प्रदेश र स्थानीय तहले आवश्यक उपाय अवलम्बन गर्नेछ। </div><div class="content-paragraph"> ४७. <span class="bold">लक्षित समूहहरूका लागि विशेष सामाजिक सुरक्षा तथा कार्यक्रमहरू :</span> (१) महिला, बालबालिका, किशोर किशोरी, दलित, शहीद परिवार र नेपाल सरकारले तोकेका अन्य लक्षित समूहहरूका लागि विशेष सामाजिक स्वास्थ्य सुरक्षाका कार्यक्रमहरू कार्यान्वयन गर्न स्थानीय तह तथा प्रदेश सरकारले आवश्यक व्यवस्था मिलाउनु पर्नेछ। </div><div class="content-paragraph"> (२) उपदफा (१) बमोजिम लक्षित समूहहरूका लागि दिइने स्वास्थ्य सेवा, सुविधा तथा प्रकृया सम्बन्धी अन्य व्यवस्था तोकिए बमोजिम हुनेछ। </div><div class="document-subtitle">परिच्छेद-६</div><div class="document-subtitle">आपतकालीन स्वास्थ्य सेवा तथा व्यवस्थापन</div><div class="content-paragraph"> ४८. <span class="bold">आपतकालीन स्वास्थ्य सेवा तथा व्यवस्थापन :</span> (१) आपतकालीन अवस्थामा तत्कालै स्वास्थ्य सेवा पुऱ्याउन तोकिए बमोजिमको द्रुत प्रतिकार्य टोली तथा आपतकालीन चिकित्सकीय समूह रहनेछ । </div><div class="content-paragraph" style="margin-top: -5px;"> (२) सङ्घ, प्रदेश र स्थानीय तहले आपतकालीन स्वास्थ्य योजना विकास गरी लागू गर्नु पर्नेछ । </div><div class="content-paragraph" style="margin-top: -5px;"> (३) उपदफा (२) बमोजिम प्रदेश सरकार र स्थानीय तहले योजना विकास गर्दा नेपाल सरकारले सङ्घीय कानून बमोजिम निर्धारण गरेका मापदण्ड तथा निर्देशिकाहरूका अनुरूप हुने गरी गर्नु पर्नेछ । </div><div class="content-paragraph" style="margin-top: -5px;"> (४) स्थानीय तहले प्रचलित कानून बमोजिम जनस्वास्थ्य विपद् अवस्था घोषणा गर्न सक्नेछ । </div><div class="content-paragraph" style="margin-top: -5px;"> तर, कुनै विपद् एकभन्दा बढी स्थानीय तहमा हुन गएमा सम्बन्धित प्रदेशले र एकभन्दा बढी प्रदेशहरूमा जनस्वास्थ्य विपद् अवस्था सृजना हुन गएमा नेपाल सरकारले तोकिए बमोजिम जनस्वास्थ्य विपद् अवस्था घोषणा गर्न सक्नेछ। </div><div class="content-paragraph" style="margin-top: -5px;"> (५) जनस्वास्थ्य विपद् अवस्था घोषणा सम्बन्धी जानकारी सम्बन्धित सबैका लागि सार्वजनिक माध्यमबाट प्रचार प्रसार गर्नु पर्नेछ । </div><div class="content-paragraph" style="margin-top: -5px;"> (६) जनस्वास्थ्य विपद्को समयावधि र क्षेत्र लगायत अन्य पक्षहरूमा उपलब्ध तथ्याङ्क तथा सूचनाका आधारमा थपघट वा हटाउन सकिनेछ। </div><div class="content-paragraph" style="margin-top: -5px;"> (७) आपतकालीन स्वास्थ्य अवस्था सम्बन्धी अन्य व्यवस्था तोकिए बमोजिम हुनेछ। </div><div class="content-paragraph"> ४९. <span class="bold">सङ्क्रामक रोगको रोकथाम, सूचना तथा उपचार :</span> (१) सङ्क्रामक रोगहरूको सूची नेपाल सरकारले तोके बमोजिम हुनेछ। </div><div class="content-paragraph" style="margin-top: -5px;"> (२) कुनै स्थानमा उच्च जोखिम युक्त सङ्क्रामक रोग देखिएमा सोको जानकारी स्वास्थ्य संस्था वा जनस्वास्थ्य अधिकारीलाई दिनु सम्बन्धित व्यक्तिको कर्तव्य हुनेछ । </div><div class="content-paragraph"> (३) कुनै व्यक्ति सङ्क्रामक रोगबाट प्रभावित भएको पाइएमा निजको उपचार व्यवस्थापन सम्बन्धित स्वास्थ्य संस्था वा स्वास्थ्यकर्मीले तत्कालै गर्नु पर्नेछ। </div><div class="content-paragraph" style="margin-top: -5px;"> (४) सूचीकृत गरिएका सङ्क्रामक रोगहरूको बिरामी पहिचान भएमा सम्बन्धित स्वास्थ्य संस्था वा स्वास्थ्यकर्मीले तोकिएको मापदण्ड बमोजिम सम्बन्धित निकायमा तोकिएको समयावधिभित्र सूचना सम्प्रेषण गर्नु पर्नेछ । </div><div class="content-paragraph" style="margin-top: -5px;"> (५) उपदफा (४) बमोजिम प्राप्त सूचनाको आधारमा प्रदेश र मन्त्रालयसँग आवश्यक सहयोग लिई समयमै थप अध्ययन र व्यवस्थापन गर्ने जिम्मेवारी तोकिए बमोजिम स्थानीय तहको हुनेछ। </div><div class="content-paragraph" style="margin-top: -5px;"> (६) स्वास्थ्य संस्थाले सङ्क्रामक रोग लागेका बिरामीको उपचारको लागि आवश्यक व्यवस्था मिलाउनु पर्नेछ । </div><div class="content-paragraph" style="margin-top: -5px;"> (७) सङ्क्रामक रोगको रोकथाम सम्बन्धी अन्य व्यवस्था तोकिए बमोजिम हुनेछ । </div><div class="document-subtitle">परिच्छेद - ७</div><div class="document-subtitle">राष्ट्रिय जनस्वास्थ्य समिति</div><div class="content-paragraph"> ५०. <span class="bold">राष्ट्रिय जनस्वास्थ्य समिति :</span> (१) मानव स्वास्थ्यको विषयमा प्रभाव पार्ने स्वास्थ्यका बृहत सामाजिक निर्धारकहरूलाई सम्बोधन गर्न विषयगत क्षेत्रको नीति तथा कार्यक्रमहरूमा जनस्वास्थ्यका मुद्दाहरूलाई समावेश गर्ने सम्बन्धमा नीतिगत सुझाव दिनको लागि राष्ट्रिय जनस्वास्थ्य समितिको गठन गरिनेछ। </div><div class="content-paragraph" style="margin-top: -5px; margin-bottom: 0;"> (२) समितिको गठन देहाय बमोजिम हुनेछ :- </div><div class="content-paragraph" style="margin-top: 5px; margin-bottom: 0; line-height: 1.4;"> (क) मन्त्री, स्वास्थ्य सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- अध्यक्ष</span></div><div class="content-paragraph" style="margin-top: 5px; margin-bottom: 0; line-height: 1.4;"> (ख) राज्यमन्त्रीरसहायक मन्त्री, स्वास्थ्य सम्बन्धी<br> विषय हेर्ने नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">-सह अध्यक्ष</span></div><div class="content-paragraph" style="margin-top: 5px; margin-bottom: 0; line-height: 1.4;"> (ग) सदस्य, राष्ट्रिय योजना आयोग<br> (स्वास्थ्य सम्बन्धी विषय हेर्ने) <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (घ) स्वास्थ्य विज्ञान प्रतिष्ठानका उपकूलपतिहरूमध्येबाट<br> नेपाल सरकारले मनोनीत एक जना <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ङ) सचिव, उद्योग सम्बन्धी विषय हेर्ने नेपाल </div><div class="content-paragraph" style="margin-top: 0; margin-bottom: 0; line-height: 1.4;"> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (च) सचिव, अर्थ सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (छ) सचिव, कृषि सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ज) सचिव, खानेपानी तथा सरसफाइ सम्बन्धी<br> विषय हेर्ने नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (झ) सचिव, गृह सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ञ) सचिव, भौतिक पूर्वाधार तथा यातायात सम्बन्धी<br> विषय हेर्ने नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ट) सचिव, महिला, बालबालिका तथा जेष्ठ नागरिक<br> सम्बन्धी विषय हेर्ने नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ठ) सचिव, वन तथा वातावरण सम्बन्धी विषय हेर्ने<br> नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ड) सचिव, शिक्षा सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ढ) सचिव, श्रम, रोजगार तथा सामाजिक सुरक्षा<br> सम्बन्धी विषय हेर्ने नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ण) सचिव, स्वास्थ्य सम्बन्धी विषय हेर्ने नेपाल<br> सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (त) प्रमुख विशेषज्ञ, स्वास्थ्य सम्बन्धी विषय हेर्ने<br> नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (थ) अध्यक्ष, स्वास्थ्यसँग सम्बन्धित परिषद्हरूमध्येबाट<br> एक जना मनोनीत <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (द) स्वास्थ्य विज्ञहरूमध्येबाट अध्यक्षले मनोनीत गरेको<br> एक जना <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (ध) निजी स्वास्थ्य संस्थाका सञ्चालकमध्ये अध्यक्षले </div><div class="content-paragraph" style="margin-top: 0; margin-bottom: 0; line-height: 1.4;"> मनोनीत एक जना महिलासहित दुई जना <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (न) उपभोक्ता हित संरक्षणसँग सम्बन्धित सङ्घ<br> संस्थाका पदाधिकारीहरूमध्ये अध्यक्षले मनोनीत<br> गरेको एक जना <span class="text-right" style="display: inline-block; width: 30%; margin-left: 10px; vertical-align: bottom;">- सदस्य</span></div><div class="content-paragraph" style="margin-top: 5px; margin-bottom: 0; line-height: 1.4;"> (प) प्रमुख, नीति योजना तथा अनुगमन महाशाखा,<br> स्वास्थ्य तथा जनसङ्ख्या सम्बन्धी विषय हेर्ने<br> नेपाल सरकारको मन्त्रालय <span class="text-right" style="display: inline-block; width: 30%; margin-left: 10px; vertical-align: bottom;">- सदस्य सचिव</span></div><div class="content-paragraph" style="margin-top: 15px;"> (३) उपदफा (२) को खण्ड (घ), (थ), (द), (ध) र (न) बमोजिम मनोनीत सदस्यहरूको पदावधि तीन वर्षको हुनेछ । </div><div class="content-paragraph" style="margin-top: -5px;"> (४) समितिले आवश्यकता अनुसार अन्य विज्ञहरूलाई बैठकमा आमन्त्रित गर्न सक्नेछ । </div><div class="content-paragraph" style="margin-top: -5px;"> (५) समितिको बैठक वर्षमा कम्तीमा दुई पटक बस्नेछ। </div><div class="content-paragraph" style="margin-top: -5px;"> (६) समितिको दैनिक कार्य सम्पादनको लागि स्वास्थ्य तथा जनसङ्ख्या सम्बन्धी विषय हेर्ने नेपाल सरकारको मन्त्रालयको नीति योजना तथा अनुगमन महाशाखाले सचिवालयको कार्य गर्नेछ। </div><div class="content-paragraph" style="margin-top: -5px;"> (७) समितिको कार्यविधि समिति आफैले निर्धारण गरे बमोजिम हुनेछ। </div><div class="content-paragraph"> ५१. <span class="bold">समितिको काम, कर्तव्य र अधिकार :</span> (१) समितिको काम, कर्तव्य र अधिकार देहाय बमोजिम हुनेछः- </div><div class="content-paragraph" style="margin-top: -5px;"> (क) नागरिकको स्वास्थ्य सुरक्षा, सम्वर्द्धन र सुधार सम्बन्धी स्वास्थ्यमा बहुक्षेत्रीय आयामको अवधारणा अनुरूप मार्गनिर्देशन, अनुगमन, नीति निर्माण गर्ने, </div><div class="content-paragraph" style="margin-top: -5px;"> (ख) स्वास्थ्यका बृहद सामाजिक निर्धारकहरूलाई सम्बोधन गर्न नेपाल सरकारका अन्य सबै नीतिहरूमा स्वास्थ्य नीति अवलम्बन गर्ने गराउने, </div><div class="content-paragraph" style="margin-top: -5px;"> (ग) स्वास्थ्य सेवाको क्षेत्रमा समानुपातिक वितरणको आधारमा बहुक्षेत्रिय लक्ष्य एवं प्राथमिकता निर्धारण गर्ने, </div><div class="content-paragraph" style="margin-top: -5px;"> (घ) स्वास्थ्य सेवा प्रवाहमा प्रभावकारी समन्वयको व्यवस्था गर्ने, </div><div class="content-paragraph"> (ङ) जनस्वास्थ्यसँग सम्बन्धित अन्तर्राष्ट्रिय नीति, रणनीति तथा प्रतिबद्धतालाई नेपालको राष्ट्रिय हितमा लागू गर्न सहकार्य, समन्वय तथा अनुगमन गर्ने, </div><div class="content-paragraph" style="margin-top: -5px;"> (च) विभिन्न प्रयोजनका लागि प्रयोग हुने विषादिको नियन्त्रण गर्न र सडक तथा यातायातजन्य दुर्घटना न्यूनीकरण गर्न आवश्यक नीति निर्माण गर्न र व्यवसायजन्य स्वास्थ्य सम्बन्धित मापदण्ड तयार गर्न नेपाल सरकारलाई सुझाव दिने, </div><div class="content-paragraph" style="margin-top: -5px;"> (छ) स्थानीय स्तरका विद्यालयमा प्राथमिक उपचार र स्वास्थ्य शिक्षाको प्रवर्द्धन गर्न जनस्वास्थ्यकर्मीको व्यवस्था गर्न आवश्यक सुझाव दिने, </div><div class="content-paragraph" style="margin-top: -5px;"> (ज) नेपाल सरकारले तोकेको अन्य कार्य गर्ने। </div><div class="content-paragraph" style="margin-top: -5px;"> (२) समितिले आवश्यकता अनुसार उपसमिति गठन गर्न सक्नेछ। </div><div class="document-subtitle">परिच्छेद - ८</div><div class="document-subtitle">कसूर र सजाय</div><div class="content-paragraph"> ५२. <span class="bold">कसूर :</span> कसैले देहाय बमोजिमका कार्य गरेमा यो ऐन अन्तर्गतको कसूर गरेको मानिनेछः- </div><div class="content-paragraph" style="margin-top: -5px;"> (क) दफा २२ बमोजिम इजाजतपत्र नलिई स्वास्थ्य संस्था सञ्चालन गरेमा तथा दफा ३४ बमोजिम इजाजतपत्र नलिई रक्त सञ्चार सेवा सञ्चालन गरेमा, </div><div class="content-paragraph" style="margin-top: -5px;"> (ख) स्वास्थ्य उपचार सेवा प्रदान गर्न इन्कार गरेमा, </div><div class="content-paragraph" style="margin-top: -5px;"> (ग) मानसिक स्वास्थ्य समस्या भएका व्यक्तिहरूलाई बाँधेर राख्ने वा खोरमा थुन्ने जस्ता कार्य गरी उपचार गरेमा, </div><div class="content-paragraph" style="margin-top: -5px;"> (घ) स्वास्थ्य संस्थाले आधारभूत स्वास्थ्य सेवा तथा स्वास्थ्य संस्थामा उपलब्ध हुने आकस्मिक उपचार प्रदान गर्न इन्कार गरेमा, </div><div class="content-paragraph" style="margin-top: -5px;"> (ङ) दफा ११ बमोजिम सुसूचित सहमति नलिई उपचार सेवा प्रदान गरेमा, </div><div class="content-paragraph" style="margin-top: -5px;"> (च) दफा १२ बमोजिम सेवाग्राहीलाई समान व्यवहार नगरेमा, </div><div class="content-paragraph" style="margin-top: -5px;"> (छ) दफा १४ बमोजिम गोपनीयता कायम नगरेमा, </div><div class="content-paragraph" style="margin-top: -5px;"> (ज) स्वास्थ्यकर्मी वा स्वास्थ्यसंस्थालाई यो ऐन अन्तर्गतको कर्तव्य निर्वाह गर्न बाधा व्यवधान उत्पन्न गरेमा, </div><div class="content-paragraph"> (झ) स्वास्थ्यकर्मी वा स्वास्थ्य संस्थालाई यो ऐन बमोजिम सूचना वा जानकारी गराउनु पर्ने व्यक्तिले त्यस्तो सूचना वा जानकारी उपलब्ध नगराएमा, </div><div class="content-paragraph" style="margin-top: -5px;"> (ञ) स्वास्थ्यकर्मी वा सेवाप्रदायकलाई जानीजानी गलत सूचना उपलब्ध गराएमा, </div><div class="content-paragraph" style="margin-top: -5px;"> (ट) स्वास्थ्यकर्मी वा स्वास्थ्य संस्थालाई झुक्याउन अर्को व्यक्ति भएको बहाना गरेमा, </div><div class="content-paragraph" style="margin-top: -5px;"> (ठ) यो ऐन तथा यस ऐन अन्तर्गत बनेको नियम, मापदण्ड, निर्देशिका तथा कार्यविधि बमोजिम जारी भएको सूचना पालना नगरेमा, </div><div class="content-paragraph" style="margin-top: -5px;"> (ड) दफा ३९ र ४० बमोजिम खाद्य पदार्थ, पानी तथा वायुको गुणस्तरका कारण जनस्वास्थ्यमा प्रतिकूल प्रभाव पारेमा, </div><div class="content-paragraph" style="margin-top: -5px;"> (ढ) दफा ४५ विपरीत कसैले विज्ञापन गरेको पाइएमा, </div><div class="content-paragraph" style="margin-top: -5px;"> (ण) प्रचलित कानून बमोजिम स्वीकृति नलिई मानव जैविक नमूना सङ्कलन गर्न तथा मुलुक बाहिर लैजाने कार्य गरेमा, </div><div class="content-paragraph" style="margin-top: -5px;"> (त) यो ऐन तथा यस ऐन अन्तर्गत बनेको नियम, मापदण्ड, निर्देशिका तथा कार्यविधि विपरीतको अन्य कुनै कार्य गरेमा। </div><div class="content-paragraph"> ५३. <span class="bold">सजाय :</span> दफा ५२ बमोजिमको कसुरमा देहाय बमोजिम सजाय हुनेछः- </div><div class="content-paragraph" style="margin-top: -5px;"> (क) खण्ड (क) र (ण) बमोजिमको कसूर गरेमा दश लाख रुपैयाँ जरिबाना वा दुई वर्षसम्म कैद वा दुवै सजाय, </div><div class="content-paragraph" style="margin-top: -5px;"> (ख) खण्ड (ख), (घ), (ङ), (च), (छ), (ज), (झ), (ञ), (ट), (ठ), (ड) र (त) बमोजिमको कसूर गरेमा पच्चीस हजारदेखि पचास हजारसम्म जरिबाना, </div><div class="content-paragraph" style="margin-top: -5px;"> (ग) खण्ड (ग) बमोजिमको कसुर गरेमा पचासहजार रूपैयाँसम्म जरिवाना वा एक वर्षसम्म कैद वा दुवै सजाय, </div><div class="content-paragraph" style="margin-top: -5px;"> (घ) खण्ड (ढ) बमोजिमको कसुर गरेमा विज्ञापन प्रशारण गर्नेलाई दश हजार रुपैयाँ जरिबाना। </div><div class="content-paragraph"> ५४. <span class="bold">अनुसन्धान गर्ने अधिकारीः</span> यस ऐन अन्तर्गत कसूर ठहरिने मुद्दाको अनुसन्धान र तहकिकात गर्ने अधिकार नेपाल सरकारले नेपाल राजपत्रमा सूचना प्रकाशन गरी तोकेको अधिकारीलाई हुनेछ । </div><div class="content-paragraph"> ५५. <span class="bold">नेपाल सरकार बादी हुने :</span> यस ऐन अन्तर्गतको मुद्दा नेपाल सरकार बादी हुनेछ । </div><div class="content-paragraph"> ५६. <span class="bold">मुद्दा हेर्ने र पुनरावेदन सुन्ने अधिकारी :</span> (१) यस ऐन बमोजिम कसूर ठहरिने मुद्दाको शुरु कारबाही र किनारा गर्ने अधिकार जिल्ला अदालतलाई हुनेछ । </div><div class="content-paragraph" style="margin-top: -5px;"> (२) उपदफा (१) बमोजिम जिल्ला अदालतले गरेको निर्णयमा चित्त नबुझ्ने पक्षले उच्च अदालतमा पुनरावेदन गर्न सक्नेछ। </div><div class="content-paragraph"> ५७. <span class="bold">क्षतिपूर्ति :</span> (१) यस ऐन बमोजिम कसूर ठहर भएको अवस्थामा मर्का पर्न गएको पक्षलाई पुग्न गएको वास्तविक हानि, नोक्सानी बापत मुद्दा हेर्ने अधिकारीले कसूरदारबाट उपयुक्त क्षतिपूर्ति भराउने आदेश दिनेछ। </div><div class="content-paragraph" style="margin-top: -5px;"> (२) क्षतिपूर्ति भराउने सम्बन्धी अन्य व्यवस्था तोकिए बमोजिम हुनेछ। </div><div class="document-subtitle">परिच्छेद - ९</div><div class="document-subtitle">विविध</div><div class="content-paragraph"> ५८. <span class="bold">मन्त्रालयको स्वीकृति लिनु पर्ने :</span> (१) मानव जैविक नमूना सङ्कलन गर्न तथा त्यस्तो नमूना मुलुक बाहिर लैजानुपूर्व मन्त्रालयको स्वीकृति लिनु पर्नेछ। </div><div class="content-paragraph" style="margin-top: -5px;"> (२) उपदफा (१) को प्रयोजनको लागि मन्त्रालयले आवश्यक मापदण्ड तथा कार्यविधि बनाई लागू गर्न सक्नेछ । </div><div class="content-paragraph"> ५९. <span class="bold">अभिलेख राख्ने :</span> स्वास्थ्य संस्थाबाट सेवा लिएका हरेक सेवाग्राहीको तोकिए बमोजिमको अभिलेख सुरक्षित रूपमा राख्ने व्यवस्था मिलाउनु सम्बन्धित स्वास्थ्य संस्थाका प्रमुखको कर्तव्य हुनेछ। </div><div class="content-paragraph"> ६०. <span class="bold">प्रतिवेदन पेश गर्ने :</span> (१) प्रत्येक स्वास्थ्य संस्थाले आफूले प्रदान गरेको सेवाको विवरण समेत समावेश गरी प्रत्येक वर्ष इजाजतपत्र प्रदान गर्ने निकाय समक्ष तोके बमोजिम प्रतिवेदन पेश गर्नु पर्नेछ । </div><div class="content-paragraph" style="margin-top: -5px;"> (२) उपदफा (१) मा जुनसुकै कुरा लेखिएको भए तापनि प्रदेश र स्थानीय तहले इजाजतपत्र दिई सञ्चालन भएका स्वास्थ्य संस्थाले प्रदान गरेको सेवाको सम्बन्धमा उपदफा (१) बमोजिम सम्बन्धित स्वास्थ्य संस्थाबाट प्राप्त प्रतिवेदनका आधारमा सम्बन्धित प्रदेश र स्थानीय तहले एकमुष्ट प्रतिवेदन तयार गरी मन्त्रालयमा पठाउनु पर्नेछ । </div><div class="content-paragraph" style="margin-top: -5px;"> (३) उपदफा (२) बमोजिमको प्रतिवेदन पठाउँदा प्रचलित कानून बमोजिम प्रदेश र स्थानीय तहले सञ्चालन गरेका जनस्वास्थ्य सम्बन्धी कार्यक्रम समेतको विवरण संलग्न गर्नु पर्नेछ । </div><div class="content-paragraph"> (४) उपदफा (२) बमोजिम प्राप्त प्रतिवेदनका आधारमा मन्त्रालयले आवश्यकता अनुसार निर्देशन दिन सक्नेछ। </div><div class="content-paragraph"> ६१. <span class="bold">प्रचलित कानून बमोजिम हुने :</span> यस ऐनमा लेखिए जति कुरामा यसै ऐन बमोजिम र अन्य कुराको हकमा प्रचलित नेपाल कानून बमोजिम हुनेछ। </div><div class="content-paragraph"> ६२. <span class="bold">अधिकार प्रत्यायोजन :</span> अधिकारप्राप्त अधिकारीले यो ऐन बमोजिम आफूलाई प्राप्त अधिकार मध्ये आवश्यक्ता अनुसार केही अधिकारहरु कुनै अधिकारीलाई प्रत्योजन गर्न सक्नेछ। </div><div class="content-paragraph"> ६३. <span class="bold">नियम बनाउने अधिकार :</span> यो ऐन कायान्वयनको लागि नेपाल सरकारले आवश्यक नियमहरू बनाउन सक्नेछ । </div><div class="content-paragraph"> ६४. <span class="bold">मापदण्ड वा निर्देशिका वा कार्यविधि बनाउने अधिकार :</span> मन्त्रालयले यो ऐन वा यस ऐन अन्तर्गत बनेको नियमको अधीनमा रही आवश्यक मापदण्ड वा निर्देशिका वा कार्यविधि बनाउन सक्नेछ। </div></body></html>