<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>नेपाल रेल्वे ऐन, २०७९_part2.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .nested-point { margin-left: 40px; /* Adjust as per visual inspection for bullet/sub-point indentation */ margin-bottom: 10px; /* Space between nested points */ line-height: 1.7; text-align: justify; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="content-paragraph"><span class="bold">३७. यात्रीगुण्टाको क्षतिपूर्तिको लागि निवेदन दिनु पर्नेः</span> (१) यस परिच्छेद बमोजिम क्षतिपूर्ति माग गर्ने व्यक्तिले यात्रीगुण्टा दर्ता गरी ढुवानीको लागि बोर्डलाई जिम्मा लगाएको मितिले पन्ध्र दिनभित्र देहायको कुनै स्थान मार्फत रेल्वे प्रशासक समक्ष निवेदन दिनु पर्नेछः- </div><div class="nested-point">(क) यात्रीगुण्टा जिम्मा लगाइएको रेल्वे स्टेशन,</div><div class="nested-point">(ख) यात्रीगुण्टा पुग्नु पर्ने रेल्वे स्टेशन, वा</div><div class="nested-point">(ग) बोर्डको केन्द्रीय कार्यालय ।</div><div class="content-paragraph"> (२) उपदफा (१) बमोजिम निवेदन प्राप्त भएको मितिले पन्ध्र दिनभित्र रेल्वे प्रशासकले निर्णय गरिसक्नु पर्नेछ । </div><div class="content-paragraph"> (३) उपदफा (२) बमोजिम रेल्वे प्रशासकले गरेको निर्णय उपर चित्त नबुझ्ने व्यक्तिले सो निर्णय भएको मितिले पैंतीस दिनभित्र सम्बन्धित जिल्ला अदालतमा पुनरावेदन दिन सक्नेछ । </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-८</div><div class="text-center bold document-subtitle">मालसामानको ढुवानी र क्षतिपूर्ति</div><div class="content-paragraph"><span class="bold">३८. ढुवानी गरिने मालसामानको विवरणपत्र पेश गर्नु पर्नेः</span> (१) रेलबाट मालसामान ढुवानी गर्न चाहने प्रेषकले बोर्डद्वारा निर्धारित ढाँचामा विवरणपत्र भरी सम्बन्धित स्टेशन प्रमुख समक्ष पेश गर्नु पर्नेछ । </div><div class="content-paragraph"> (२) उपदफा (१) बमोजिमको विवरणपत्र प्रेषकले स्पष्टरूपमा भर्नु पर्नेछ र स्पष्टरूपमा विवरणपत्र नभरेको कारणबाट उत्पन्न हुने परिणामप्रति बोर्ड जवाफदेही हुने छैन। </div><div class="content-paragraph"> (३) उपदफा (१) बमोजिम विवरणपत्रमा उल्लेख गरेका मालसामान दुरुस्त भए वा नभएको सम्बन्धमा स्टेशन प्रमुखले प्रेषकको रोहबरमा तत्काल जाँचबुझ गर्नु, गराउनु पर्नेछ । </div><div class="content-paragraph"> (४) उपदफा (३) बमोजिम जाँचबुझ गर्दा कुनै मालसामान निषेधित हो वा होइन भन्ने विषयमा शङ्का उत्पन्न भएमा स्टेशन प्रमुखले त्यस्तो मालसामानको परीक्षण गर्नको लागि सम्बन्धित निकायमा पठाउनु पर्नेछ र त्यसरी परीक्षण गर्दा लागेको खर्च प्रेषकले व्यहोर्नु पर्नेछ । </div><div class="content-paragraph"> (५) उपदफा (४) बमोजिम परीक्षण गर्दा कुनै मालसामान निषेधित मालसामान भएको प्रमाणित भएमा स्टेशन प्रमुखले सम्बन्धित व्यक्तिलाई प्रचलित कानून बमोजिम कारबाहीको लागि सो मालसामान सहित सम्बन्धित निकायको जिम्मा लगाउनु पर्नेछ। </div><div class="content-paragraph"><span class="bold">३९. ढुवानीको लागि मालसामान स्वीकार गर्नेः</span> (१) प्रचलित कानून बमोजिम ढुवानीको लागि निषेध गरिएको बाहेकका अन्य मालसामान वा वस्तु स्टेशन प्रमुखले ढुवानीको लागि स्वीकार गर्न सक्नेछ । </div><div class="content-paragraph"> (२) उपदफा (१) बमोजिम ढुवानीको लागि मालसामान स्वीकार गरेपछि बोर्डद्वारा निर्धारित ढाँचामा रेल्वे रसिद दिनु पर्नेछ । </div><div class="content-paragraph"> (३) उपदफा (२) बमोजिमको रेल्वे रसिदमा देहायका कुरा समेत उल्लेख गर्नु पर्नेछः- </div><div class="nested-point">(क) प्रेषकको पूरा नाम, थर, ठेगाना र सम्पर्क नम्बर,</div><div class="nested-point">(ख) मालसामानको विवरण,</div><div class="nested-point">(ग) मालसामानको तौल र तौल खुल्न नसकेमा अन्य जानकारी,</div><div class="nested-point">(घ) वागन लोडभन्दा घटी भएको मालसामानको हकमा प्याकेजको सङ्ख्या र प्याकिङ्गको विवरण,</div><div class="nested-point">(ङ) विवरणपत्रसँग संलग्न गरिएका कागजातको फेहरिस्त,</div><div class="nested-point">(च) गन्तव्य स्टेशनको नाम,</div><div class="nested-point">(छ) प्रापकको पूरा नाम, थर, ठेगाना र सम्पर्क नम्बर, र</div><div class="nested-point">(ज) अन्य आवश्यक कुराहरू।</div><div class="content-paragraph"> (४) मालसामानको ढुवानीका लागि आवश्यकता अनुसार एउटै वा छुट्टाछुट्टै रेल्वे रसिद जारी गर्न सकिनेछ । </div><div class="content-paragraph"><span class="bold">४०. रेल्वे रसिदमा क्षतिको सङ्केत गर्नु पर्नेः</span> स्पष्टरूपमा क्षतिग्रस्त देखिने मालसामान ढुवानीको लागि स्वीकार गर्दा त्यस्तो मालसामानको अवस्था रेल्वे रसिदमा उल्लेख गर्नु पर्नेछ । </div><div class="content-paragraph"><span class="bold">४१. वागनको एक्सल वजन निर्धारण गर्न सक्नेः</span> (१) बोर्डले वागनको अधिकतम एक्सल वजन निर्धारण गर्न सक्नेछ । </div><div class="content-paragraph"> (२) उपदफा (१) बमोजिम निर्धारित अधिकतम एक्सल वजनभन्दा बढी हुने गरी बोर्डले कुनै मालसामान रेलमा राखी ढुवानी गर्नु हुँदैन । </div><div class="content-paragraph"><span class="bold">४२. मालसामानको मूल्य घोषणा गरी ढुवानी गर्न सकिनेः</span> (१) कुनै मालसामानको मूल्य रेल्वे रसिदमा घोषणा गरी ढुवानी गर्न सकिनेछ । </div><div class="content-paragraph"> (२) उपदफा (१) बमोजिम मालसामानको मूल्य घोषणा गरी ढुवानी गराएको अवस्थामा सो बापतको ढुवानी शुल्क भाडा तथा शुल्क (ट्यारिफ) किताबमा उल्लेख भए बमोजिम हुनेछ । </div><div class="content-paragraph"><span class="bold">४३. ढुवानी तथा अन्य शुल्क बुझाउनु पर्नेः</span> (१) प्रेषकले मालसामान ढुवानी गरे बापत लाग्ने ढुवानी शुल्क बोर्डलाई बुझाउनु पर्नेछ। </div><div class="content-paragraph"> (२) उपदफा (१) बमोजिम प्रेषकले बुझाउनु पर्ने ढुवानी शुल्क नबुझाई बाँकी रहेको अवस्थामा त्यस्तो ढुवानी शुल्क प्रापकले बुझाउनु पर्नेछ । </div><div class="content-paragraph"> (३) प्रापक जिम्मेवार हुनु पर्ने कारणबाट उत्पन्न विलम्ब शुल्क तथा गोदाम बापत वा कुनै मालसामान तौल गर्दा लाग्ने शुल्क प्रापकले बुझाउनु पर्नेछ । </div><div class="content-paragraph"><span class="bold">४४. प्रेषक जिम्मेवार हुनेः</span> (१) बोर्डको कुनै कर्मचारीको गलत कार्य वा त्रुटिले बाहेक कुनै कागजात नभएको वा अपर्याप्त भएको कारणबाट हुन जाने हानि नोक्सानीप्रति प्रेषक स्वयं जिम्मेवार हुनेछ । </div><div class="content-paragraph"> (२) कुनै मालासामान प्याकिङ्ग नगरिएको वा राम्रोसँग प्याकिङ्ग नगरिएको कारणबाट उत्पन्न हुने परिणामको लागि प्रेषक जिम्मेवार हुनेछ र सोको कारणबाट रेल्वेमा कुनै हानि नोक्सानी हुन गएमा त्यस्तो हानि नोक्सानीको क्षतिपूर्ति समेत प्रेषकले व्यहोर्नु पर्नेछ । </div><div class="content-paragraph"><span class="bold">४५. मालसामानको हस्तान्तरणः</span> (१) गन्तव्य स्थानमा मालसामान पुगेपछि प्रापकले रेल्वे रसिद पेश गरी सम्बन्धित स्टेशनबाट मालसामान लिन सक्नेछ। </div><div class="content-paragraph"> (२) उपदफा (१) मा जुनसुकै कुरा लेखिएको भए तापनि प्रापकले रेल्वे रसिद पेश गर्न नसकेको अवस्थामा सम्बन्धित स्टेशन प्रमुखले निजको परिचयपत्र वा अन्य प्रमाणका आधारमा पनि मालसामान हस्तान्तरण गर्न सक्नेछ । </div><div class="content-paragraph"> (३) सम्बन्धित स्टेशन प्रमुखले मालसामानको हस्तान्तरण गर्दा प्रापकबाट मालसामान बुझेको भरपाई गराई निजबाट कुनै रकम प्राप्त गर्नु पर्ने भए सो समेत बुझिलिई मालसामान हस्तान्तरण गर्नेछ। </div><div class="content-paragraph"> (४) उपदफा (१) र (३) मा जुनसुकै कुरा लेखिएको भए तापनि प्रापकले आफ्नो मालसामान देहायको स्थानबाट बुझिलिनु पर्नेछः- </div><div class="nested-point">(क) बोर्डको सुपरिवेक्षणमा रहन नपर्ने अवस्थामा सम्बन्धित अधिकारीलाई कानून बमोजिम निजको स्थानमा वा गोदाममा बुझाएकोमा त्यस्तो स्थानबाट, र</div><div class="nested-point">(ख) सुक्खा बन्दरगाह वा कन्टेनर फ्रेट स्टेशनभित्रको निजी वा सरकारी गोदाम वा निर्यात प्रशोधन क्षेत्र (एक्सपोर्ट प्रोसेसिङ जोन) जस्ता क्षेत्रमा बुझाएकोमा त्यस्तो स्थानबाट।</div><div class="content-paragraph"> (५) गन्तव्य स्थानमा मालसामान आइपुगेको तीस दिनभित्र सो मालसामान बुझिलिन प्रापक नआएमा त्यस्तो मालसामानको स्वामित्व, हस्तान्तरण लगायतका अन्य व्यवस्था तोकिए बमोजिम हुनेछ। </div><div class="content-paragraph"><span class="bold">४६. मालसामान बुझ्न इन्कार गर्न सक्नेः</span> कुनै मालसामान क्षति भएको कुरा शङ्का लागेमा प्रापकले त्यस्तो क्षतिको जाँच नगरेसम्म मालसामान बुझ्न इन्कार गर्न सक्नेछ। </div><div class="content-paragraph"><span class="bold">४७. मालसामान सम्बन्धी दायित्वः</span> (१) रेल्वे रसिदमा उल्लिखित मालसामान पूरै वा आंशिकरूपमा हराएको, क्षति भएको वा हस्तान्तरण गर्नमा ढिलाइ भएको सम्बन्धमा बोर्ड जिम्मेवार हुनेछ । </div><div class="content-paragraph"> (२) उपदफा (१) मा जुनसुकै कुरा लेखिएको भए तापनि देहायको कारणबाट मालसामान हराएमा, क्षति भएमा वा हस्तान्तरणमा ढिलाइ भएमा बोर्ड जिम्मेवार हुने छैनः- </div><div class="nested-point">(क) प्याकिङ्ग गर्नु पर्ने प्रकृतिका मालसामान प्याकिङ्ग नगरिएको वा राम्रोसँग प्याकिङ्ग नगरिएको,</div><div class="nested-point">(ख) दर्ता भए बमोजिमको मालसामान प्रेषकले लोड नगरेको वा प्रापकले अनलोड गरेको,</div><div class="nested-point">(ग) गलत वा अपूर्ण विवरणपत्र भरी मालसामान पठाएको,</div><div class="nested-point">(घ) प्रेषक वा प्रापकको अनुरोधमा खुला वागनबाट मालसामान ढुवानी गराएको,</div><div class="nested-point">(ङ) मालसामानको खराबीबाट वा कुनै मालसामानको प्रकृतिबाट (जस्तैः भाँचिएर, बिग्रेर, कुहिएर, सुक्खा भएर वा खेर गएर) पूर्ण वा आंशिकरूपमा क्षति भएको,</div><div class="nested-point">(च) काबुबाहिरको परिस्थिति उत्पन्न भई बोर्डले त्यस्तो परिस्थितिबाट बचाउ गर्न नसकेको, वा</div><div class="nested-point">(छ) बोर्डको अनुमतिबिना जीवजन्तुको ढुवानी गरेको।</div><div class="content-paragraph"> (३) उपदफा (२) मा उल्लिखित कुनै कारणबाट मालसामान हराएको, क्षति भएको वा हस्तान्तरणमा ढिलाइ भएको हो भन्ने कुरा प्रमाणित गर्ने भार बोर्डको हुनेछ। </div><div class="content-paragraph"><span class="bold">४८. मालसामान हराएको मानिनेः</span> मालसामान हस्तान्तरण गर्ने समय निर्धारण भएकोमा त्यसरी निर्धारित समय भुक्तान भएको पन्ध्र दिन र समय निर्धारण नभएकोमा रेल्वे रसिद जारी भएको मितिले तीस दिनभित्र मालसामान हस्तान्तरण नगरेमा मालसामान हराएको मानिनेछ । </div><div class="content-paragraph"><span class="bold">४९. मालसामान हस्तान्तरणमा ढिलाइ भएको मानिनेः</span> देहायको समयभित्र प्रापकलाई मालसामान हस्तान्तरण गर्न नसकेमा मालसामान हस्तान्तरणमा ढिलाइ भएको मानिनेछः- </div><div class="nested-point">(क) मालसामान बुझाउनु पर्ने समय निर्धारण भएकोमा त्यसरी निर्धारित समयभित्र,</div><div class="nested-point">(ख) खण्ड (क) बमोजिम समय निर्धारण नभएकोमा रेल्वे रसिद जारी भएको मितिले तीस दिनभित्र ।</div><div class="content-paragraph"><span class="bold">५०. मालसामान हराएमा वा क्षति भएमा वा हस्तान्तरण गर्न ढिलाइ भएमा सो बापतको क्षतिपूर्तिः</span> मालसामान हराएमा वा क्षति भएमा वा हस्तान्तरण गर्न ढिलाइ भएमा सो बापतको क्षतिपूर्ति सम्बन्धी व्यवस्था दफा ३५ मा उल्लिखित यात्रीगुण्टा सम्बन्धमा भएको व्यवस्था बमोजिम हुनेछ। </div><div class="content-paragraph"><span class="bold">५१. मालसामानको क्षतिपूर्तिको लागि निवेदन दिनु पर्नेः</span> (१) यस परिच्छेद बमोजिम क्षतिपूर्ति माग गर्न चाहने प्रेषक वा प्रापकले त्यस्तो मालसामान ढुवानीका लागि स्टेशन प्रमुखलाई जिम्मा लगाएको मितिले पैंतालीस दिनभित्र देहायको कुनै स्थान मार्फत रेल्वे प्रशासक समक्ष निवेदन दिनु पर्नेछः- </div><div class="nested-point">(क) ढुवानीको लागि मालसामान जिम्मा लगाइएको रेल्वे स्टेशन,</div><div class="nested-point">(ख) मालसामान पुग्नु पर्ने रेल्वे स्टेशन, वा</div><div class="nested-point">(ग) बोर्डको केन्द्रीय कार्यालय।</div><div class="content-paragraph"> (२) उपदफा (१) बमोजिम निवेदन प्राप्त भएको मितिले एक्काइस दिनभित्र रेल्वे प्रशासकले निर्णय गरिसक्नु पर्नेछ । </div><div class="content-paragraph"> (३) उपदफा (२) बमोजिम रेल्वे प्रशासकले गरेको निर्णय उपर चित्त नबुझ्ने व्यक्तिले सो निर्णय भएको सूचना पाएको मितिले पैंतीस दिनभित्र सम्बन्धित जिल्ला अदालतमा पुनरावेदन दिन सक्नेछ। </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-९</div><div class="text-center bold document-subtitle">दुर्घटनाको जाँच तथा दायित्व</div><div class="content-paragraph"><span class="bold">५२. रेल दुर्घटनाको सूचना दिनु पर्नेः</span> (१) रेल सञ्चालनको सिलसिलामा दुर्घटना भई कसैको मृत्यु भएमा, चोटपटक लागेमा, कुनै सम्पत्तिको क्षति भएमा वा रेल क्षतिग्रस्त भएमा रेल्वे कर्मचारीले त्यस्तो दुर्घटना भएको स्थानबाट सबैभन्दा नजिकको स्टेशन प्रमुख तथा रेल्वे सुरक्षा कार्यालयमा र स्टेशन प्रमुख तथा रेल्वे सुरक्षा कार्यालयले रेल्वे प्रशासक तथा सम्बन्धित जिल्ला प्रशासन कार्यालयमा वा नजिकको प्रहरी कार्यालयमा तुरुन्तै सूचना दिनु पर्नेछ । </div><div class="content-paragraph"> (२) उपदफा (१) बमोजिम सूचना प्राप्त भएपछि रेल्वे प्रशासक तथा जिल्ला प्रशासन कार्यालयले सो दुर्घटनाको बारेमा तुरुन्त मन्त्रालयलाई सूचना दिनु पर्नेछ। </div><div class="content-paragraph"><span class="bold">५३. नेपाल सरकारले जाँचबुझ गर्न वा गराउन सक्नेः</span> रेल दुर्घटनाका सम्बन्धमा सूचना प्राप्त भएपछि दुर्घटनाको गाम्भीर्यतालाई दृष्टिगत गरी नेपाल सरकारले प्रचलित कानून बमोजिम त्यस्तो दुर्घटनाको जाँचबुझ गर्न वा गराउन सक्नेछ। </div><div class="content-paragraph"><span class="bold">५४. बोर्ड आफैले जाँचबुझ गर्न वा गराउन सक्नेः</span> दफा ५३ मा जुनसुकै कुरा लेखिएको भए तापनि रेल्वे सञ्चालनको सिलसिलामा भएको सामान्य दुर्घटनाका सम्बन्धमा बोर्ड आफैंले त्यस्तो दुर्घटनाको जाँचबुझ गर्न वा गराउन सक्नेछ। </div><div class="content-paragraph"><span class="bold">५५. उपचार खर्च, क्षतिपूर्ति, किरिया खर्च वा राहत उपलब्ध गराउनु पर्नेः</span> (१) रेल दुर्घटनाबाट कुनै व्यक्तिलाई कुनै किसिमको हानि वा नोक्सानी पुग्न गएमा बोर्डले त्यस्तो व्यक्ति वा निजको मृत्यु भएकोमा मृतकको नजिकको हकवालालाई देहाय बमोजिमको रकम उपचार खर्च, क्षतिपूर्ति, किरिया खर्च वा राहत बापत उपलब्ध गराउनु पर्नेछः- </div><div class="nested-point">(क) कुनै व्यक्तिलाई चोटपटक लागेकोमा चोटपटकको स्थिति विचार गरी औषधि उपचार खर्च बापत एक लाख रुपैयाँसम्म,</div><div class="nested-point">(ख) कुनै व्यक्तिको अङ्गभङ्ग भएकोमा निको नभई काम नलाग्ने भएमा सो अङ्गभङ्ग बापत प्रत्येक अङ्गको दुई लाख पचास हजार रुपैयाँ र त्यस्तो अङ्ग काम लाग्ने भए घाउ खर्च बापत एक लाख पचास हजार रुपैयाँसम्म,</div><div class="nested-point">(ग) दुर्घटनाबाट कुनै व्यक्तिको मृत्यु भएकोमा किरिया खर्च तथा राहत बापत सात लाख रुपैयाँ।</div><div class="content-paragraph"> (२) उपदफा (१) मा जुनसुकै कुरा लेखिएको भए तापनि देहायको कुनै कारणबाट यात्रीको मृत्यु वा अङ्गभङ्ग भएमा वा यात्री घाइते भएको पुष्टी भएमा त्यस्तो क्षतिपूर्ति वा राहत बापत कुनै रकम दिइने छैनः- </div><div class="nested-point">(क) यात्रीले आत्महत्या गरेको वा आत्महत्या गर्ने प्रयास गरेको,</div><div class="nested-point">(ख) यात्री आफैंले गल्ती वा हेलचेक्र्याइँ गरेको,</div><div class="nested-point">(ग) यात्रीले कुनै आपराधिक कार्य गरेको,</div><div class="nested-point">(घ) यात्रीले मादक पदार्थ वा लागू औषध सेवन गरेको, वा</div><div class="nested-point">(ङ) प्राकृतिक कारण वा यात्रीलाई कुनै रोग लागेको वा कुनै औषधि सेवन गरेको।</div><div class="content-paragraph"> (३) रेल दुर्घटनाबाट कुनै यात्री वा अन्य तेस्रो पक्षको सम्पत्ति हानि नोक्सानी भएमा त्यस्तो हानि नोक्सानी भएको सम्पत्तिको वास्तविक क्षतिको आधारमा कायम हुन आउने रकम बोर्डले सम्बन्धित व्यक्तिलाई दिनु पर्नेछ । </div><div class="content-paragraph"> (४) यस दफा बमोजिम बोर्डले गरेको निर्णय उपर चित्त नबुझ्ने व्यक्तिले सो निर्णयको सूचना पाएको मितिले पैंतीस दिनभित्र सम्बन्धित उच्च अदालतमा पुनरावेदन दिन सक्नेछ । </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-१०</div><div class="text-center bold document-subtitle">रेल्वे प्रशासक तथा कर्मचारी</div><div class="content-paragraph"><span class="bold">५६. रेल्वे प्रशासकको नियुक्तिः</span> (१) बोर्डको प्रशासकीय प्रमुखको रूपमा काम गर्नको लागि बोर्डमा एक रेल्वे प्रशासक रहनेछ। </div><div class="content-paragraph"> (२) नेपाल सरकारले देहाय बमोजिमको योग्यता पूरा भएका व्यक्तिहरूमध्येबाट रेल्वे प्रशासकको नियुक्ति गर्नेछः - </div><div class="nested-point">(क) नेपाली नागरिक,</div><div class="nested-point">(ख) मान्यताप्राप्त शिक्षण संस्थाबाट इन्जिनियरिङ्ग विषयमा कम्तीमा स्नातकोत्तर उपाधि हासिल गरेको,</div><div class="nested-point">(ग) रेल्वे वा सडक यातायातको क्षेत्रमा कम्तीमा आठ वर्षको अनुभव हासिल गरेको, र</div><div class="nested-point">(घ) पैंतीस वर्ष उमेर पूरा भई साठी वर्ष उमेर ननाघेको।</div><div class="content-paragraph"> (३) उपदफा (२) बमोजिम रेल्वे प्रशासकको नियुक्ति नभएसम्मको लागि नेपाल सरकारले निजामती सेवा अन्तर्गतको नेपाल इन्जिनियरिङ्ग सेवाको राजपत्राङ्कित प्रथम श्रेणीको अधिकृतलाई रेल्वे प्रशासकको काम गर्ने गरी तोक्न सक्नेछ । </div><div class="content-paragraph"> (४) रेल्वे प्रशासकको पदावधि बढीमा चार वर्षको हुनेछ। </div><div class="content-paragraph"> (५) उपदफा (४) मा जुनसुकै कुरा लेखिएको भए तापनि रेल्वे प्रशासकले आफ्नो पदीय जिम्मेवारी पूरा नगरेमा, बोर्डको हित विपरीत कुनै काम कारबाही गरेमा, निज कुनै खराब आचरणमा लागेमा वा निजमा कार्यक्षमताको अभाव भएमा नेपाल सरकारले जुनसुकै बखत रेल्वे प्रशासकको पदबाट हटाउन सक्नेछ। </div><div class="content-paragraph"> (६) उपदफा (५) बमोजिम निजलाई पदबाट हटाउनु अघि सफाइ पेश गर्ने मनासिब मौका दिनु पर्नेछ । </div><div class="content-paragraph"> (७) रेल्वे प्रशासकको पारिश्रमिक, सुविधा तथा सेवाका अन्य शर्त तोकिए बमोजिम हुनेछ। </div><div class="content-paragraph"><span class="bold">५७. रेल्वे प्रशासकको पदमा नियुक्तिको लागि अयोग्यताः</span> देहायको कुनै व्यक्ति रेल्वे प्रशासकको पदमा नियुक्ति हुन योग्य हुने छैन:- </div><div class="nested-point">(क) बैङ्क तथा वित्तीय संस्थाको ऋण तिर्न नसकी प्रचलित कानून बमोजिम कालो सूचीमा परेको,</div><div class="nested-point">(ख) भ्रष्टाचार, जबरजस्ती करणी, मानव बेचबिखन तथा ओसारपसार, लागू औषध बिक्री वितरण तथा ओसारपसार, सम्पत्ति शुद्धीकरण, राहदानी दुरुपयोग, अपहरण सम्बन्धी कसुर वा नैतिक पतन देखिने फौजदारी कसुरमा सजाय पाएको वा अन्य कुनै फौजदारी कसुरमा तीन वर्ष वा सोभन्दा बढी कैदको सजाय पाई त्यस्तो फैसला अन्तिम भएको,</div><div class="nested-point">(ग) कुनै विदेशी मुलुकको स्थायी आवासीय अनुमति प्राप्त गरेको,</div><div class="nested-point">(घ) दफा ५६ को उपदफा (२) बमोजिमको योग्यता पूरा नभएको, वा</div><div class="nested-point">(ङ) कुनै लाभको पद धारण गरेको।</div><div class="content-paragraph"><span class="bold">स्पष्टीकरणः</span> यस खण्डको प्रयोजनको लागि “लाभको पद" भन्नाले सरकारी कोषबाट पारिश्रमिक वा सुविधा पाउने पद सम्झनु पर्छ । </div><div class="content-paragraph"><span class="bold">५८. रेल्वे प्रशासकको काम, कर्तव्य र अधिकारः</span> यस ऐनमा अन्यत्र उल्लिखित काम, कर्तव्य र अधिकारको अतिरिक्त रेल्वे प्रशासकको काम, कर्तव्य र अधिकार देहाय बमोजिम हुनेछः- </div><div class="nested-point">(क) रेल्वेको कामसँग सम्बन्धित विद्युतयन्त्र, विद्युत आपूर्ति र वितरणको लागि कुनै संरचना निर्माण, सञ्चालन वा मर्मत गर्ने, गराउने,</div><div class="nested-point">(ख) रेल्वेको प्रयोजनको लागि कुनै संरचना, टेलिफोन लाइन तथा अन्य सुविधा निर्माण वा परिवर्तन गर्ने तथा हटाउने वा प्रतिस्थापन गर्ने, गराउने,</div><div class="nested-point">(ग) रेल्वे सञ्चालनसँग सम्बन्धित निर्माण, मर्मत सम्भार, सुधारको लागि आवश्यक पर्ने अन्य कार्य गर्ने, गराउने,</div><div class="nested-point">(घ) बोर्डको अल्पकालीन तथा दीर्घकालीन योजना र वार्षिक बजेट तथा कार्यक्रम तयार गरी बोर्ड समक्ष पेश गर्ने,</div><div class="nested-point">(ङ) बोर्डबाट स्वीकृत योजना तथा कार्यक्रम कार्यान्वयन गर्ने, गराउने र सोको अनुगमन गर्ने, गराउने,</div><div class="nested-point">(च) बोर्डबाट स्वीकृत हुनु पर्ने विषयको प्रस्ताव तयार गरी पेश गर्ने र बोर्डबाट भएका निर्णय कार्यान्वयन गर्ने, गराउने,</div><div class="nested-point">(छ) रेल्वे सेवाको विस्तार र रेल सञ्चालनको सम्बन्धमा प्रदेश सरकारको सम्बन्धित निकाय र स्थानीय तहसँग आवश्यक समन्वय गर्ने, र</div><div class="nested-point">(ज) तोकिए बमोजिमको अन्य काम गर्ने।</div><div class="content-paragraph"><span class="bold">५९. कर्मचारी सम्बन्धीः</span> (१) बोर्डको कार्य सम्पादनको लागि बोर्डमा आवश्यक सङ्ख्यामा कर्मचारी रहनेछन्। </div><div class="content-paragraph"> (२) उपदफा (१) बमोजिमका कर्मचारीको नियुक्ति, पारिश्रमिक, सुविधा तथा सेवाका शर्तहरू विनियममा तोकिए बमोजिम हुनेछ । </div><div class="content-paragraph"> (३) उपदफा (१) बमोजिमका कर्मचारीको नियुक्ति नभएसम्मको लागि बोर्डको अनुरोधमा मन्त्रालयले आवश्यक कर्मचारी बोर्डमा कामकाज गर्ने गरी खटाउन सक्नेछ। </div><div class="content-paragraph"> (४) बोर्डको सङ्गठन संरचनाको स्वीकृति मन्त्रालयको सिफारिसमा नेपाल सरकारले गर्नेछ। </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-११</div><div class="text-center bold document-subtitle">बोर्डको कोष र लेखापरीक्षण</div><div class="content-paragraph"><span class="bold">६०. बोर्डको कोषः</span> (१) बोर्डको आफ्नो एउटा छुट्टै कोष हुनेछ । </div><div class="content-paragraph"> (२) उपदफा (१) बमोजिमको कोषमा देहायका रकम रहनेछन्ः- </div><div class="nested-point">(क) नेपाल सरकारबाट प्राप्त रकम,</div><div class="nested-point">(ख) विदेशी व्यक्ति, सरकार, अन्तर्राष्ट्रिय सङ्घ वा संस्थाबाट प्राप्त रकम,</div><div class="nested-point">(ग) यात्री भाडा वा ढुवानी शुल्कबाट प्राप्त रकम,</div><div class="nested-point">(घ) बोर्डको जग्गा लिज वा भाडामा दिए बापत प्राप्त रकम, र</div><div class="nested-point">(ङ) बोर्डले आर्जन गरेको अन्य रकम।</div><div class="content-paragraph"> (३) उपदफा (१) को खण्ड (ख) बमोजिमको रकम प्राप्त गर्नुअघि बोर्डले नेपाल सरकार, अर्थ मन्त्रालयको स्वीकृति लिनु पर्नेछ। </div><div class="content-paragraph"> (४) बोर्डको सम्पूर्ण खर्च उपदफा (२) बमोजिम कोषमा जम्मा भएको रकमबाट व्यहोरिनेछ । </div><div class="content-paragraph"> (५) उपदफा (१) बमोजिमको कोषमा रहने रकम बोर्डले तोकेको बैङ्क तथा वित्तीय संस्था सम्बन्धी प्रचलित कानून बमोजिम स्थापित "क" वर्गको कुनै वाणिज्य बैङ्कमा खाता खोली जम्मा गरिनेछ। </div><div class="content-paragraph"> (६) बोर्डको खाताको सञ्चालन तोकिए बमोजिम हुनेछ। </div><div class="content-paragraph"><span class="bold">६१. लेखा र लेखापरीक्षणः</span> (१) बोर्डको आय-व्ययको लेखा प्रचलित कानून बमोजिम रहनेछ । </div><div class="content-paragraph"> (२) बोर्डले तोकिए बमोजिम आय-व्ययको आन्तरिक लेखापरीक्षण तथा आन्तरिक नियन्त्रण गर्नु, गराउनु पर्नेछ । </div><div class="content-paragraph"> (३) बोर्डको आय-व्ययको अन्तिम लेखापरीक्षण महालेखापरीक्षकबाट हुनेछ। </div><div class="content-paragraph"> (४) मन्त्रालयले चाहेमा बोर्डको आय-व्ययको लेखा तथा सोसँग सम्बन्धित कागजात जुनसुकै बखत जाँच्न वा जाँच्न लगाउन सक्नेछ। </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-१२</div><div class="text-center bold document-subtitle">कसुर तथा सजाय</div><div class="content-paragraph"><span class="bold">६२. कसुरः</span> कसैले देहायका कुनै कार्य गरे गराएमा यस ऐन बमोजिम कसुर गरे गराएको मानिनेछः- </div><div class="nested-point">(क) रेल वा रेल्वेमा आगो लगाउने वा विष्फोटक पदार्थ ओछ्याउने, कुनै प्रज्वलनशील पदार्थ वा विद्युतीय धराप (एम्बुस) बनाई वा अन्य कुनै प्रकारले रेल सञ्चालनमा बाधा पुऱ्याउने,</div><div class="nested-point">(ख) रेल वा रेल्वे कब्जा गर्ने वा अन्य कुनै किसिमले रेल वा रेल्वेको सम्पत्तिमा हानि नोक्सानी पुऱ्याउने कार्य गर्ने,</div><div class="nested-point">(ग) रेल दुर्घटना हुन सक्ने गरी रेल वा रेल्वेमा कुनै वस्तु फ्याँक्ने, रेलको लिकमा ढुङ्गा, काठ वा अरु कुनै वस्तु राख्ने वा अधिकारप्राप्त अधिकारी बाहेक कसैले रेलको लिक वा सो सम्बन्धी किला, काँटा, स्लिपर आदि झिक्ने, ज्वाइन्टहरू खुकुलो पार्ने वा अरु कलपुर्जा चलाउने, हेरफेर गर्ने वा बन्द गर्ने कार्य गर्ने,</div><div class="nested-point">(घ) रेल वा रेल्वेको कुनै निशाना वा बत्ती लुकाउने, चलाउने, झिक्ने, फरक गरी देखाउने, बदल्ने, मेट्ने, हटाउने, खुर्किने लगायतका रेल दुर्घटना हुने कुनै कार्य गर्ने,</div><div class="nested-point">(ङ) अधिकारप्राप्त अधिकारी बाहेक अरु कसैले गुडिरहेको रेल विनाकारण रोक्न वा रेल चलाउन अटेर गर्न वा रेल चलाउन नदिन अवरोध सिर्जना गर्ने,</div><div class="nested-point">(च) मादक पदार्थ वा लागू पदार्थ सेवन गरी रेल चलाउने,</div><div class="nested-point">(छ) रेल्वेका कर्मचारी वा यात्रुसँग झगडा गर्ने, रेलभित्र होहल्ला गर्ने वा कसैलाई गालीगलौज वा अश्लील वा अपमानजनक शब्द प्रयोग गर्ने,</div><div class="nested-point">(ज) रेल्वेका कर्मचारीलाई आफ्नो पदीय कर्तव्य पालना गर्न रोक्ने वा बाधा अवरोध सिर्जना गर्ने,</div><div class="nested-point">(झ) अधिकारप्राप्त व्यक्ति बाहेक अरु कसैले रेल्वेको प्रयोजनको लागि जडान गरिएका कुनै सञ्चार उपकरणको प्रयोग वा हस्तक्षेप गर्ने,</div><div class="nested-point">(ञ) रेल चालक वा सहचालकको लागि यस ऐन बमोजिम अनुमतिपत्र नलिई रेल चलाउने,</div><div class="nested-point">(ट) आफूले प्राप्त गरेको रेल चालक वा सहचालक अनुमतिपत्र रेल चलाउनको लागि प्रयोग गर्न अन्य व्यक्तिलाई दिने,</div><div class="nested-point">(ठ) रेलमा यात्रा गर्ने वा गराउने प्रयोजनको लागि अधिकारपत्र वा टिकटको अङ्क, अक्षर, मिति वा व्यहोरा सच्याउने,</div><div class="nested-point">(ड) बोर्डको अनुमति बेगर टिकट बिक्री वा अधिकारपत्र वितरण गर्ने,</div><div class="nested-point">(ढ) यात्रीगुण्टा वा मालसामान हराएको, नासिएको, नोक्सानी भएको वा फिर्ता नभएको भनी बोर्ड समक्ष झुटो मागदाबी पेश गर्ने वा सोको लागि झुटो विवरण दिने,</div><div class="nested-point">(ण) रेलमा यात्रीलाई अनावश्यक झन्झट दिने,</div><div class="nested-point">(त) अधिकारप्राप्त व्यक्ति बाहेक अरु कसैले रेल्वे सञ्चालनको लागि जारी गरिएका सार्वजनिक सूचना उप्काउने, च्यात्ने वा व्यहोरा केरमेट गर्ने वा सच्याउने,</div><div class="nested-point">(थ) रेल वा रेल्वेमा धुलो वा फोहोर वा यात्रीमाथि फोहोर वा अन्य कुनै वस्तु फाल्ने,</div><div class="nested-point">(द) रेलको निषेधित स्थानमा बसी यात्रा गर्ने, र</div><div class="nested-point">(ध) यो ऐन विपरीतका अन्य कुनै कार्य गर्ने।</div><div class="content-paragraph"><span class="bold">६३. सजायः</span> (१) कसैले देहायको कुनै कसुर गरे गराएमा त्यस्तो कसुर गर्ने गराउने व्यक्तिलाई मुद्दा हेर्ने अधिकारीले देहाय बमोजिमको सजाय गर्नेछः- </div><div class="nested-point">(क) दफा ६२ को खण्ड (क) वा (ख) बमोजिमको कसुर गर्ने गराउनेलाई त्यस्तो कार्यबाट कसैको मृत्यु भएकोमा प्रचलित कानून बमोजिम ज्यान मारे सरह सजाय र ज्यान नमरेको भए दश वर्षसम्म कैद र एक लाख रुपैयाँसम्म जरिबाना,</div><div class="nested-point">(ख) दफा ६२ को खण्ड (ग) वा (घ) बमोजिमको कसुर गर्ने गराउनेलाई सात वर्षसम्म कैद र एक लाख रुपैयाँसम्म जरिबाना,</div><div class="nested-point">(ग) दफा ६२ को खण्ड (ङ) वा (च) बमोजिमको कसुर गर्ने गराउनेलाई एक वर्षसम्म कैद र दुई लाख रुपैयाँसम्म जरिबाना,</div><div class="nested-point">(घ) दफा ६२ को खण्ड (छ) वा (ज) बमोजिमको कसुर गर्ने गराउनेलाई एक वर्षसम्म कैद वा दश हजार रुपैयाँसम्म जरिबाना वा दुवै सजाय, र</div><div class="nested-point">(ङ) दफा ६२ को खण्ड (झ), (ञ) र (ट) बमोजिमको कसुर गर्ने गराउनेलाई छ महिनासम्म कैद र पचास हजार रुपैयाँसम्म जरिबाना।</div><div class="content-paragraph"> (२) कसैले देहायको कुनै कसुर गरेमा त्यस्तो कसुर गर्ने व्यक्तिलाई बोर्डको सम्बद्ध कर्मचारीको प्रतिवेदनको आधारमा रेल्वे प्रशासकले देहाय बमोजिम जरिबाना गर्न सक्नेछः- </div><div class="nested-point">(क) दफा ६२ को खण्ड (ठ) वा (ड) बमोजिमको कसुर गर्ने गराउनेलाई दुई लाख रुपैयाँसम्म जरिबाना, र</div><div class="nested-point">(ख) दफा ६२ को खण्ड (ढ) बमोजिमको कसुर गर्नेलाई पचास हजार रुपैयाँसम्म जरिबाना।</div><div class="content-paragraph"> (३) कसैले देहायको कुनै कसुर गरेमा त्यस्तो कसुर गर्ने गराउने व्यक्तिलाई बोर्डको टिकट जाँचकी वा सम्बद्ध कर्मचारीको प्रतिवेदनको आधारमा स्टेशन प्रमुखले तत्काल देहाय बमोजिम जरिबाना गर्न सक्नेछः- </div><div class="nested-point">(क) दफा ६२ को खण्ड (ण) बमोजिमको कसुर गर्ने गराउनेलाई बीस हजार रुपैयाँसम्म जरिबाना,</div><div class="nested-point">(ख) दफा ६२ को खण्ड (त) वा (थ) बमोजिमको कसुर गर्ने गराउनेलाई दश हजार रुपैयाँसम्म जरिबाना, र</div><div class="nested-point">(ग) दफा ६२ को खण्ड (द) वा (ध) बमोजिमको कसुर गर्ने गराउनेलाई पाँच हजार रुपैयाँसम्म जरिबाना।</div><div class="content-paragraph"><span class="bold">६४. थप सजाय हुनेः</span> कसैले रेल्वेको सम्पत्ति चोरी गरेमा वा अन्य कुनै प्रकारले हानि वा नोक्सानी पुऱ्याएमा प्रचलित कानून बमोजिम हुने सजायमा थप तीन वर्षसम्म कैदको सजाय हुनेछ। </div><div class="content-paragraph"><span class="bold">६५. उद्योग गर्ने वा मतियारलाई सजायः</span> दफा ६३ को उपदफा (१) बमोजिम सजाय हुने कसुरको उद्योग गर्ने वा सो कसुरको मतियारलाई मुख्य कसुरदारलाई हुने सजायको आधा सजाय हुनेछ । </div><div class="content-paragraph"><span class="bold">६६. बिगो भराई दिनु पर्नेः</span> दफा ६२ बमोजिमको कुनै कसुरबाट रेल्वे, यात्रु वा अन्य कुनै व्यक्तिको सम्पत्तिमा हानि नोक्सानी भएकोमा मुद्दा हेर्ने अधिकारीले त्यस्तो हानि नोक्सानीको बिगो सम्बन्धित कसुरदारबाट भराई दिनु पर्नेछ । </div><div class="content-paragraph"><span class="bold">६७. सजाय नहुनेः</span> यस ऐन बमोजिम कसुर हुने अवस्थामा बाहेक अन्य अवस्थामा रेल चालक वा सहचालक वा रेल सञ्चालनमा संलग्न व्यक्तिले आफ्नो कर्तव्य पालनाको सिलसिलामा असल नियतले गरेको कुनै काम कारबाहीबाट कुनै व्यक्ति वा निजको सम्पत्ति वा रेल्वेको संरचनामा कुनै हानि नोक्सानी वा क्षति पुग्न गएमा सो कार्य उपर त्यस्तो रेल चालक, सहचालक वा रेल सञ्चालनमा संलग्न व्यक्तिलाई कुनै सजाय हुने छैन। </div><div class="content-paragraph"><span class="bold">६८. तत्काल नियन्त्रणमा लिन सक्नेः</span> (१) दफा ६२ बमोजिमको कसुर गर्ने व्यक्तिलाई रेल्वेको सुरक्षाको लागि खटिएको सुरक्षाकर्मी, प्रचलित कानून बमोजिम अधिकारप्राप्त अधिकारी वा रेल्वेको कर्मचारीले तत्काल नियन्त्रणमा लिन सक्नेछ। </div><div class="content-paragraph"> (२) उपदफा (१) बमोजिम नियन्त्रणमा लिइएको व्यक्तिमध्ये यस ऐन बमोजिम रेल्वे प्रशासक वा स्टेशन प्रमुखले कारबाही गर्नु पर्ने व्यक्तिको हकमा निजले यस ऐन बमोजिम कारबाही र सजाय गर्नेछ र अन्य व्यक्तिको हकमा प्रचलित कानून बमोजिम कारबाही गर्न अधिकारप्राप्त अधिकारी वा रेल्वे कर्मचारीले सम्बन्धित अधिकारी वा कार्यालयमा बुझाउनु पर्नेछ । </div><div class="content-paragraph"> (३) उपदफा (२) बमोजिम बुझाइएको व्यक्ति उपर सम्बन्धित अधिकारी वा कार्यालयले यस ऐन बमोजिमको कारवाही शुरु गर्नु पर्नेछ । </div><div class="content-paragraph"><span class="bold">६९. मुद्दा हेर्ने अधिकारीः</span> दफा ६३ को उपदफा (१) बमोजिम सजाय हुने कसुरको सुरु कारबाही र किनारा गर्ने अधिकार सम्बन्धित जिल्ला अदालतलाई हुनेछ । </div><div class="content-paragraph"><span class="bold">७०. पुनरावेदनः</span> (१) दफा ६३ को उपदफा (२) बमोजिम रेल्वे प्रशासकले गरेको जरिबानाको निर्णयमा चित्त नबुझ्ने व्यक्तिले त्यस्तो निर्णय भएको मितिले पैंतीस दिनभित्र सम्बन्धित जिल्ला अदालतमा पुनरावेदन दिन सक्नेछ। </div><div class="content-paragraph"> (२) दफा ६३ को उपदफा (३) बमोजिम स्टेशन प्रमुखले गरेको जरिबानाको निर्णय उपर चित्त नबुझ्ने व्यक्तिले त्यस्तो निर्णय भएको मितिले पैंतीस दिनभित्र रेल्वे प्रशासक समक्ष पुनरावेदन दिन सक्नेछ। </div><div class="content-paragraph"> (३) दफा ६९ बमोजिमको मुद्दा हेर्ने अधिकारीले गरेको निर्णय उपर चित्त नबुझ्ने व्यक्तिले त्यस्तो निर्णय भएको मितिले पैंतीस दिनभित्र सम्बन्धित उच्च अदालतमा पुनरावेदन दिन सक्नेछ । </div><div class="content-paragraph"><span class="bold">७१. नेपाल सरकार वादी हुनेः</span> दफा ६३ को उपदफा (१) बमोजिम सजाय हुने कसुर सम्बन्धी मुद्दा नेपाल सरकार वादी भई चल्नेछ र त्यस्तो मुद्दा मुलुकी फौजदारी कार्यविधि संहिता, २०७४ को अनुसूची-१ मा समावेश भएको मानिनेछ । </div><div class="content-paragraph"><span class="bold">७२. हदम्यादः</span> (१) दफा ६२ को खण्ड (क) अन्तर्गतको कसुरमा जहिलेसुकै उजुर लाग्नेछ। </div><div class="content-paragraph"> (२) दफा ६२ को खण्ड (ख), (ग), (घ) र (ङ) अन्तर्गतको कसुरमा त्यस्तो कसुर भएको थाहा पाएको मितिले छ महिना नाघेपछि उजुर लाग्ने छैन। </div><div class="content-paragraph"> (३) उपदफा (१) र (२) अन्तर्गतका कसुर बाहेक अन्य कसुरमा त्यस्तो कसुर भएको मितिले तीन महिना नाघेपछि उजुर लाग्ने छैन। </div><div class="text-center bold" style="font-size: 16px; margin-top: 30px; margin-bottom: 5px;">परिच्छेद-१३</div><div class="text-center bold document-subtitle">विविध</div><div class="content-paragraph"><span class="bold">७३. रेल चालक वा सहचालक करारमा लिन सकिनेः</span> यस ऐनमा अन्यत्र जुनसुकै कुरा लेखिएको भए तापनि नेपाली नागरिकबाट रेल चालक वा सहचालकको पदमा पदपूर्ति हुन नसकेमा बोर्डले योग्यता पुगेका विदेशी नागरिकलाई मन्त्रालयले निर्धारण गरे बमोजिमको अवधिसम्मको लागि करारमा काममा लगाउन सक्नेछ । </div><div class="content-paragraph"><span class="bold">७४. उपसमिति गठन गर्न सक्नेः</span> (१) बोर्डले यस ऐन बमोजिम आफ्नो कार्य सञ्चालनमा सहयोग पुऱ्याउन आवश्यकता अनुसार उपसमिति गठन गर्न सक्नेछ । </div><div class="content-paragraph"> (२) उपदफा (१) बमोजिम गठित उपसमितिको कार्यक्षेत्रगत शर्त र कार्यावधि बोर्डले त्यस्तो उपसमिति गठन गर्दाको समयमा निर्धारण गरे बमोजिम हुनेछ। </div><div class="content-paragraph"><span class="bold">७५. संयुक्त लगानीमा रेल्वे सञ्चालन गर्न सक्नेः</span> बोर्डले नेपाल सरकारको पूर्वस्वीकृति लिई स्वदेशी वा विदेशी लगानीकर्तासँगको संयुक्त लगानीमा रेल्वे निर्माण वा विस्तार गर्न वा रेल्वे सेवा सञ्चालन गर्न सक्नेछ। </div><div class="content-paragraph"><span class="bold">७६. रेल्वेको निर्माण, मर्मत, सञ्चालन वा व्यवस्थापनको जिम्मा दिन सक्नेः</span> (१) बोर्डले नेपाल सरकारको पूर्वस्वीकृति लिई रेल्वेको निर्माण, मर्मत, सञ्चालन वा व्यवस्थापन सम्बन्धी कुनै वा सबै काम निजी क्षेत्रको कुनै संस्थाद्वारा गराउन आवश्यक देखेमा प्रचलित कानून बमोजिम त्यस्तो संस्थासँग सम्झौता गरी सो काम त्यस संस्थालाई जिम्मा दिन सक्नेछ। </div><div class="content-paragraph"> (२) उपदफा (१) बमोजिम काम गर्न दिँदा सो कामसँग सम्बन्धित बोर्डको हक भोग, स्वामित्व वा जिम्मामा रहेको कुनै संरचना, उपकरण तथा सम्पत्ति त्यस्तो संस्थाले प्रयोग गर्न पाउने गरी दिन सक्नेछ। </div><div class="content-paragraph"> (३) उपदफा (१) बमोजिम सम्झौता गर्दा बोर्डको हक, भोग, स्वामित्व वा जिम्मामा रहेको संरचना, उपकरण तथा सम्पत्तिको प्रयोग सम्बन्धी व्यवस्था, सम्झौता कायम रहने अवधि, सम्झौता गर्ने पक्षले पाउने प्रतिफल र तत्सम्बन्धी अन्य कुराहरू सम्झौतामा उल्लेख भए बमोजिम हुनेछ। </div><div class="content-paragraph"> (४) उपदफा (१) बमोजिम सम्झौता गर्ने संस्थाले सम्झौताको अवधि समाप्त भएपछि आफूले प्रयोग गरेको बोर्डको हक, भोग, स्वामित्व वा जिम्मामा रहेको कुनै संरचना, उपकरण तथा सम्पत्ति सम्झौतामा तोकिएको शर्त बमोजिम बोर्डलाई फिर्ता गर्नु पर्नेछ । </div><div class="content-paragraph"> (५) रेल्वेको निर्माण, मर्मत, सञ्चालन र व्यवस्थापन सम्बन्धी अन्य कुरा सम्झौतामा उल्लेख भए बमोजिम हुनेछ। </div><div class="content-paragraph"><span class="bold">७७. क्षमता भन्दा बढी यात्री वा मालसामान राख्न नहुनेः</span> रेलको क्षमता भन्दा बढी यात्री तथा मालसामान राखी रेल चलाउन पाइने छैन। </div><div class="content-paragraph"><span class="bold">७८. सिट सुरक्षित राख्नु पर्नेः</span> बोर्डले अति विशिष्ट वा विशिष्ट व्यक्ति, ज्येष्ठ नागरिक, अपाङ्गता भएका व्यक्ति, बालबालिका, महिला तथा अशक्त व्यक्तिको लागि तोकिए बमोजिमको सिट सुरक्षित राख्नु पर्नेछ। </div><div class="content-paragraph"><span class="bold">७९. स्वचालित प्रविधिद्वारा रेल्वे सञ्चालन गर्न सक्नेः</span> बोर्डले रेल चालक तथा सहचालक बिना कम्प्युटरकृत वा स्वचालित प्रविधिको माध्यमबाट तोकिए बमोजिम रेल्वे सेवा सञ्चालन गर्न वा गराउन सक्नेछ । </div><div class="content-paragraph"><span class="bold">८०. वातावरणमैत्री हुनु पर्नेः</span> बोर्डले वातावरणमैत्री तवरले तोकिएको मापदण्ड पूरा गरी रेल्वे तथा रेल्वे सेवा सञ्चालन गर्नु पर्नेछ । </div><div class="content-paragraph"><span class="bold">८१. सहयोग उपलब्ध गराउनु पर्नेः</span> (१) यस ऐनको कार्यान्वयन गर्न र रेल तथा रेल्वे सेवा सुचारूरूपले सञ्चालन गर्नको लागि बोर्डले सुरक्षा प्रबन्ध लगायतका अन्य विषयमा नेपाल सरकार वा सरकारका सम्बद्ध निकायसँग सहयोग माग गर्न सक्नेछ । </div><div class="content-paragraph"> (२) उपदफा (१) बमोजिम बोर्डले सहयोग माग गरेको विषयमा सहयोग उपलब्ध गराउनु नेपाल सरकार वा सम्बद्ध निकायको कर्तव्य हुनेछ। </div><div class="content-paragraph"><span class="bold">८२. जग्गा प्राप्ति गर्नेः</span> (१) रेल्वेको लागि आवश्यक पर्ने जग्गा प्रचलित कानून बमोजिम प्राप्तिको लागि बोर्डले नेपाल सरकार समक्ष अनुरोध गर्न सक्नेछ। </div><div class="content-paragraph"> (२) उपदफा (१) बमोजिम अनुरोध गर्दा रेल्वेको लागि आवश्यक पर्ने जग्गाको सम्बन्धमा अध्ययन तथा मूल्याङ्कन गरी त्यस्तो जग्गाको जग्गा प्राप्ति योजना तथा जग्गा प्राप्तिको लागि प्रचलित कानून बमोजिम आवश्यक पर्ने सम्पूर्ण विवरण पेश गर्नु पर्नेछ। </div><div class="content-paragraph"> (३) उपदफा (१) बमोजिम अनुरोध भई आएमा नेपाल सरकारले प्रचलित कानून बमोजिम बोर्डलाई जग्गा प्राप्ति गराइदिन सक्नेछ। </div><div class="content-paragraph"> (४) यस दफामा अन्यत्र जुनसुकै कुरा लेखिएको भए तापनि नेपाल सरकारको स्वामित्वमा रहेको कुनै जग्गा रेल्वेको लागि आवश्यक भएमा बोर्डको अनुरोधमा नेपाल सरकारले त्यस्तो जग्गा बोर्डलाई उपलब्ध गराइदिन सक्नेछ । </div><div class="content-paragraph"><span class="bold">८३. बीमा गराउनु पर्नेः</span> बोर्डले रेल, रेलका चालक र सहचालक, यात्री, यात्रीगुण्टा, मालसामान, रेल्वेका कर्मचारी लगायत तेस्रो पक्षको तोकिए बमोजिम बीमा गराउनु पर्नेछ । </div><div class="content-paragraph"><span class="bold">८४. अधिकार प्रत्यायोजनः</span> (१) बोर्डले यो ऐन वा यस ऐन अन्तर्गत बनेको नियमावली बमोजिम आफूलाई प्राप्त अधिकारमध्ये आवश्यकता अनुसार केही अधिकार बोर्डको कुनै सदस्य, दफा ७४ बमोजिमको उपसमिति, नेपाल सरकार अन्तर्गतको कुनै निकाय वा रेल्वे प्रशासकलाई प्रत्यायोजन गर्न सक्नेछ। </div><div class="content-paragraph"> (२) रेल्वे प्रशासकले यो ऐन वा यस ऐन अन्तर्गत बनेको नियमावली बमोजिम आफूलाई प्राप्त अधिकारमध्ये आवश्यकता अनुसार केही अधिकार बोर्डको कुनै अधिकृत कर्मचारीलाई प्रत्यायोजन गर्न सक्नेछ । </div><div class="content-paragraph" style="text-align: right; margin-right: 20px;"> तर यस ऐन बमोजिम रेल्वे प्रशासकको मुद्दा हेर्ने अधिकार प्रत्यायोजन गर्न सकिने छैन। </div><div class="content-paragraph"><span class="bold">८५. वार्षिक प्रतिवेदन पेश गर्नु पर्नेः</span> बोर्डले प्रत्येक आर्थिक वर्ष समाप्त भएको मितिले तीन महिनाभित्र देहायका कुराहरू खुलाई मन्त्रालय समक्ष वार्षिक प्रतिवेदन पेश गर्नु पर्नेछः- </div><div class="nested-point">(क) आफूले वर्षभरि सम्पादन गरेको कामको विवरण र सोको लागि भएको खर्च,</div><div class="nested-point">(ख) बोर्डको आगामी वर्षको कार्ययोजना र त्यसको लागि आवश्यक पर्ने अनुमानित बजेट तथा सोको स्रोत,</div><div class="nested-point">(ग) बोर्डको आम्दानी र खर्चको विवरण, र</div><div class="nested-point">(घ) तोकिए बमोजिमका अन्य विवरण।</div><div class="content-paragraph"><span class="bold">८६. प्रचलित कानून बमोजिम हुनेः</span> यस ऐनमा लेखिए जति कुरामा यसै ऐन बमोजिम र अन्यमा प्रचलित कानून बमोजिम हुनेछ। </div><div class="content-paragraph"><span class="bold">८७. नेपाल सरकारसँग सम्पर्कः</span> बोर्डले नेपाल सरकारसँग सम्पर्क राख्दा मन्त्रालय मार्फत राख्नु पर्नेछ । </div><div class="content-paragraph"><span class="bold">८८. नियम बनाउने अधिकारः</span> नेपाल सरकारले यस ऐनको कार्यान्वयन गर्न आवश्यक नियमहरू बनाउन सक्नेछ। </div><div class="content-paragraph"><span class="bold">८९. ऐन कार्यान्वयन मापनः</span> यो ऐन प्रारम्भ भएको पाँच वर्ष पूरा भएको एक वर्षभित्र र तत्पश्चात् प्रत्येक पाँच वर्षपछि एक वर्षभित्र मन्त्रालयले ऐन कार्यान्वयनको मापन गर्नेछ र सोको प्रतिवेदन सङ्घीय संसदको दुवै सदनको सम्बन्धित समितिमा पेश गर्नु पर्नेछ। </div><div class="content-paragraph"><span class="bold">९०. विनियम, निर्देशिका, कार्यविधि र मापदण्ड बनाउन सक्नेः</span> (१) यो ऐन र यस ऐन अन्तर्गत बनेका नियमावलीको अधीनमा रही बोर्डले देहायका विषयमा विनियमावली बनाउन सक्नेछः- </div><div class="nested-point">(क) बोर्डको कार्य सञ्चालनको सम्बन्धमा,</div><div class="nested-point">(ख) बोर्डको कर्मचारीको सेवाको शर्त तथा सुविधा सम्बन्धमा,</div><div class="nested-point">(ग) बोर्डको आर्थिक प्रशासन सञ्चालन सम्बन्धमा।</div><div class="content-paragraph"> (२) उपदफा (१) बमोजिम विनियमावली बनाउँदा नेपाल सरकारलाई थप व्ययभार पर्ने विषयमा बोर्डले नेपाल सरकार, अर्थ मन्त्रालयको सहमति लिनु पर्नेछ । </div><div class="content-paragraph"> (३) बोर्डले यो ऐन र यस ऐन अन्तर्गत बनेको नियमावली प्रतिकूल नहुने गरी रेल्वे सेवा सञ्चालनसँग सम्बन्धित प्राविधिक विषयमा आवश्यकता अनुसार निर्देशिका, कार्यविधि र मापदण्ड बनाउन सक्नेछ। </div><div class="content-paragraph"> (४) यस दफा बमोजिम बोर्डले बनाएको विनियमावली, निर्देशिका र कार्यविधि मन्त्रालयबाट स्वीकृत भएपछि लागू हुनेछ र त्यस्तो विनियमावली, निर्देशिका, कार्यविधि र मापदण्ड सर्वसाधारणको जानकारीको लागि प्रकाशन गर्नु पर्नेछ । </div><div class="content-paragraph"><span class="bold">९१. खारेजी र बचाउः</span> (१) रेल्वे अध्यादेश, २०७८ खारेज गरिएको छ। </div><div class="content-paragraph"> (२) रेल्वे अध्यादेश, २०७८ बमोजिम भए गरेका काम कारबाही यसै ऐन बमोजिम भए गरेको मानिनेछ। </div></body></html>