<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>नेपाल रेल्वे ऐन, २०७९_part1.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } /* Custom styles for specific elements */ .indent-paragraph { padding-left: 2em; /* Standard indentation for (१), (२) type lists */ margin: 0; /* Remove default margin from content-paragraph if this is a sub-item */ line-height: 1.7; text-align: justify; } /* Override for main numbered sections, to ensure list item number is left-aligned */ .main-section-heading { margin: 15px 0 0 0; /* Adjust top margin for heading */ line-height: 1.7; text-align: justify; } .main-section-heading + .content-paragraph { margin-top: 0; /* Reduce gap after main section heading if content starts immediately */ } /* Specific style for the aligned list on page 4/5 */ .aligned-list-item { display: flex; justify-content: space-between; align-items: baseline; margin-bottom: 0.5em; /* Small margin between items */ line-height: 1.7; text-align: left; /* Keep text-align left for this specific flex item */ } .aligned-list-item span:first-child { flex-grow: 1; padding-right: 1em; /* Space before the right-aligned text */ } .aligned-list-item span:last-child { flex-shrink: 0; /* Prevent right-aligned text from shrinking */ white-space: nowrap; /* Keep the right-aligned text on one line */ font-weight: 600; /* As per PDF bolding */ } </style></head><body><div class="document-title">नेपाल रेल्वे ऐन, २०७९</div><div class="document-subtitle">नेपाल राजपत्रमा प्रकाशित मिति</div><div class="document-subtitle">२०७९।०३।३१</div><div class="document-title">संवत् २०७९ सालको ऐन नं. १५ रेल्वे सम्बन्धमा व्यवस्था गर्न बनेको ऐन</div><div class="content-paragraph"><span class="bold">प्रस्तावनाः</span> नेपालमा रेल्वेको विकास र विस्तार गर्न तथा सुरक्षित, स्तरीय, नियमित र भरपर्दो रूपमा रेल्वे सेवाको सञ्चालन गर्ने, गराउने सम्बन्धमा तत्काल कानूनी व्यवस्था गर्न वाञ्छनीय भएकोले,</div><div class="content-paragraph">सङ्घीय संसदले यो ऐन बनाएको छ।</div><div class="document-subtitle">परिच्छेद-१</div><div class="document-subtitle">प्रारम्भिक</div><div class="main-section-heading"><span class="bold">१. संक्षिप्त नाम र प्रारम्भः</span></div><div class="content-paragraph indent-paragraph">(१) यस ऐनको नाम "नेपाल रेल्वे ऐन, २०७९" रहेको छ।</div><div class="content-paragraph indent-paragraph">(२) यो ऐन तुरुन्त प्रारम्भ हुनेछ।</div><div class="main-section-heading"><span class="bold">२. परिभाषाः</span> विषय वा प्रसङ्गले अर्को अर्थ नलागेमा यस ऐनमा,-</div><div class="content-paragraph indent-paragraph">(क) <span class="bold">"अधिकारपत्र"</span> भन्नाले दफा २३ को उपदफा (२) बमोजिम जारी गरिएको यात्रा अधिकारपत्र सम्झनु पर्छ ।</div><div class="content-paragraph indent-paragraph">(ख) <span class="bold">"ढुवानी"</span> भन्नाले रेलद्वारा गरिने यात्रीगुण्टा वा मालसामानको ढुवानी सम्झनु पर्छ।</div><div class="content-paragraph indent-paragraph">(ग) <span class="bold">"ढुवानी शुल्क"</span> भन्नाले यात्रीगुण्टा वा मालसामानको ढुवानीमा लगाइएको शुल्क सम्झनु पर्छ र सो शब्दले मालसामान लोड, अनलोड वा स्थानान्तरण गर्दा कुनै शुल्क लाग्ने भएमा सो शुल्कलाई समेत जनाउँछ ।</div><div class="content-paragraph indent-paragraph">(घ) <span class="bold">"तोकिएको"</span> वा <span class="bold">"तोकिए बमोजिम"</span> भन्नाले यस ऐन अन्तर्गत बनेको नियम वा विनियममा तोकिएको वा तोकिए बमोजिम सम्झनु पर्छ ।</div><div class="content-paragraph indent-paragraph">(ङ) <span class="bold">"प्रापक (कन्साइनी)"</span> भन्नाले रेल्वे रसिदमा प्रापक भनी जनिएको व्यक्ति सम्झनु पर्छ ।</div><div class="content-paragraph indent-paragraph">(च) <span class="bold">"प्रेषक (कन्साइनर)"</span> भन्नाले रेल्वे रसिदमा प्रेषक भनी जनिएको व्यक्ति सम्झनु पर्छ र सो शब्दले प्रेषकको रूपमा ढुवानीका लागि बोर्डलाई मालसामान जिम्मा लगाउने व्यक्तिलाई समेत जनाउँछ।</div><div class="content-paragraph indent-paragraph">(छ) <span class="bold">"बोर्ड"</span> भन्नाले दफा ३ बमोजिम स्थापना भएको नेपाल रेल्वे बोर्ड सम्झनु पर्छ ।</div><div class="content-paragraph indent-paragraph">(ज) <span class="bold">"भाडा"</span> भन्नाले यात्रीलाई रेल्वे सेवा उपलब्ध गराए बापत लिइने भाडा रकम सम्झनु पर्छ।</div><div class="content-paragraph indent-paragraph">(झ) <span class="bold">"भाडा तथा शुल्क (ट्यारिफ) किताब"</span> भन्नाले दफा १४ बमोजिमको रेल्वेको भाडा तथा शुल्क (ट्यारिफ) किताब सम्झनु पर्छ।</div><div class="content-paragraph indent-paragraph">(ञ) <span class="bold">"मन्त्रालय"</span> भन्नाले नेपाल सरकारको रेल्वे विषय हेर्ने मन्त्रालय सम्झनु पर्छ ।</div><div class="content-paragraph indent-paragraph">(ट) <span class="bold">"मालसामान"</span> भन्नाले कन्टेनर, प्यालेट, जीवजन्तु वा अन्य कुनै मालवस्तु सम्झनु पर्छ र सो शब्दले कुनै जीवजन्तु वा मालवस्तुलाई एकत्रित गरी ढुवानी गर्नको लागि प्रयोग गरिने यस्तै प्रकारका साधन वा संयन्त्रलाई समेत जनाउँछ ।</div><div class="content-paragraph indent-paragraph">(ठ) <span class="bold">"यात्री"</span> भन्नाले टिकट वा अधिकारपत्र लिई रेलको माध्यमबाट यात्रा गर्ने व्यक्ति सम्झनु पर्छ।</div><div class="content-paragraph indent-paragraph">(ड) <span class="bold">"यात्रीगुण्टा"</span> भन्नाले यात्राको सिलसिलामा यात्रीले आफैंसँग लगेको मालसामान सम्झनु पर्छ र सो शब्दले दर्ता गरी बोर्डलाई जिम्मा लगाइएको यात्रीगुण्टालाई समेत जनाउँछ।</div><div class="content-paragraph indent-paragraph">(ढ) <span class="bold">"रेल"</span> भन्नाले यन्त्रको सहायताबाट लिकमा चल्ने सार्वजनिक सवारी साधन सम्झनु पर्छ र सो शब्दले मेट्रो रेल तथा मोनो रेललाई समेत जनाउँछ।</div><div class="content-paragraph indent-paragraph">(ण) <span class="bold">"रेल्वे"</span> भन्नाले यात्रीको आवतजावत गर्ने वा यात्रीगुण्टा वा मालसामानको ढुवानी गर्ने रेल वा त्यसको कुनै भाग सम्झनु पर्छ र सो शब्दले देहायका वस्तु, संयन्त्र, संरचना वा साधनलाई समेत जनाउँछः-</div><div class="content-paragraph indent-paragraph" style="padding-left: 4em;">(१) रेल्वेसँग सम्बन्धित जमिन, रुख, सिमाना जनाउने चिन्ह, पर्खाल,</div><div class="content-paragraph indent-paragraph" style="padding-left: 4em;">(२) लिक वा त्यस्तो लिकको कुनै हिस्सा र सो लिकमाथि चल्ने रेल, इन्जिन र तत्सम्बन्धी सबै सामान,</div><div class="content-paragraph indent-paragraph" style="padding-left: 4em;">(३) रेल्वेको प्रयोजनको लागि प्रयोग गरिने साइडिङ्ग, यार्ड र शाखा,</div><div class="content-paragraph indent-paragraph" style="padding-left: 4em;">(४) रेल्वेको प्रयोजनको लागि प्रयोग गरिने सबै किसिमका विद्युत आपूर्ति र वितरणको लागि निर्माण गरिएको संयन्त्र,</div><div class="content-paragraph indent-paragraph" style="padding-left: 4em;">(५) रेल्वेको प्रयोजनको लागि निर्माण गरिएका रोलिङ्ग स्टक, स्टेशन, कार्यालय, गोदाम, कार्यशाला, अस्पताल, सुरक्षा गृह, कारखाना, यन्त्र तथा औजार, सडक तथा गल्ली, निरीक्षण कोठा, विश्राम गृह, पानीधारा, पानी आपूर्ति यन्त्र, कर्मचारी आवास, यात्रु भोजन गृह, कर्मचारीका परिवारका लागि स्थापना गरिएका स्कुल र अन्य निर्माण संरचना, वा</div><div class="content-paragraph indent-paragraph" style="padding-left: 4em;">(६) कुनै सडकमा रेल्वेको प्रयोजनको लागि प्रयोगमा ल्याइएका सवारी साधन ।</div><div class="content-paragraph indent-paragraph">(त) <span class="bold">"रेल्वे प्रशासक"</span> भन्नाले दफा ५६ बमोजिम नियुक्त भएको रेल्वे प्रशासक सम्झनु पर्छ ।</div><div class="content-paragraph indent-paragraph">(थ) <span class="bold">"रेल्वे रसिद"</span> भन्नाले बोर्डले ढुवानीको लागि मालसामान स्वीकार गरेपछि जारी गर्ने रसिद सम्झनु पर्छ ।</div><div class="content-paragraph indent-paragraph">(द) <span class="bold">"रेल्वे स्टेशन"</span> भन्नाले रेल रोकिएर यात्रु तथा मालसामान ओराल्ने र चढाउने स्थान सम्झनु पर्छ।</div><div class="content-paragraph indent-paragraph">(ध) <span class="bold">"विलम्ब शुल्क"</span> भन्नाले रेल्वेभित्रको कुनै ठाउँमा मालसामान राख दिइएको समय व्यतित भएपछि सो मालसामान राखे बापत लाग्ने शुल्क सम्झनु पर्छ।</div><div class="content-paragraph indent-paragraph">(न) <span class="bold">"विवरणपत्र (फर्वार्डिङ्ग नोट)"</span> भन्नाले मालसामानको ढुवानीको लागि दफा ३८ बमोजिम निर्धारण गरिएको विवरणपत्र सम्झनु पर्छ।</div><div class="content-paragraph indent-paragraph">(प) <span class="bold">"स्टेशन कार्यालय"</span> भन्नाले बोर्डको स्टेशन कार्यालय सम्झनु पर्छ ।</div><div class="content-paragraph indent-paragraph">(फ) <span class="bold">"स्टेशन प्रमुख"</span> भन्नाले स्टेशन कार्यालयको प्रमुख भई काम गर्न तोकिएको बोर्डको कर्मचारी सम्झनु पर्छ।</div><div class="document-subtitle">परिच्छेद-२</div><div class="document-subtitle">बोर्डको स्थापना तथा काम. कर्तव्य र अधिकार</div><div class="main-section-heading"><span class="bold">३. बोर्डको स्थापनाः</span></div><div class="content-paragraph indent-paragraph">(१) नेपालमा रेल्वेको विकास र विस्तार गरी सुरक्षित, स्तरीय, नियमित र भरपर्दो रूपमा रेल्वे सेवा सञ्चालन गर्ने, गराउने काम समेतको लागि नेपाल रेल्वे बोर्ड स्थापना गरिएको छ।</div><div class="content-paragraph indent-paragraph">(२) बोर्डको केन्द्रीय कार्यालय काठमाडौं उपत्यकामा रहनेछ र बोर्डले आवश्यकता अनुसार नेपालभित्र शाखा कार्यालय वा स्टेशन कार्यालय खोल्न सक्नेछ।</div><div class="main-section-heading"><span class="bold">४. बोर्ड स्वशासित र सङ्गठित संस्था हुनेः</span></div><div class="content-paragraph indent-paragraph">(१) बोर्ड अविच्छिन्न उत्तराधिकारवाला एक स्वशासित र सङ्गठित संस्था हुनेछ र कानूनी व्यक्तित्व प्राप्त गर्नेछ।</div><div class="content-paragraph indent-paragraph">(२) बोर्डले कानूनी व्यक्तिको हैसियतले प्रचलित कानून बमोजिम अधिकारको प्रयोग, कर्तव्यको पालना र दायित्व निर्वाह गर्न सक्नेछ।</div><div class="main-section-heading"><span class="bold">५. बोर्डको सञ्चालक समितिः</span></div><div class="content-paragraph indent-paragraph">(१) बोर्डको तर्फबाट गर्नु पर्ने काम कारबाहीको लागि बोर्डमा एक सञ्चालक समिति रहनेछ।</div><div class="content-paragraph indent-paragraph">(२) बोर्डको सञ्चालक समितिको गठन देहाय बमोजिम हुनेछः-</div><div class="content-paragraph indent-paragraph aligned-list-item" style="padding-left: 2em;"><span>(क) नेपाल सरकारको रेल्वे विषय हेर्ने मन्त्री वा राज्य मन्त्री</span><span>अध्यक्ष</span></div><div class="content-paragraph indent-paragraph aligned-list-item" style="padding-left: 2em;"><span>(ख) मन्त्रालयको सचिव</span><span>सदस्य</span></div><div class="content-paragraph indent-paragraph aligned-list-item" style="padding-left: 2em;"><span>(ग) सचिव वा निजले तोकेको सहसचिव, अर्थ मन्त्रालय</span><span>सदस्य</span></div><div class="content-paragraph indent-paragraph aligned-list-item" style="padding-left: 2em;"><span>(घ) सचिव वा निजले तोकेको सहसचिव, गृह मन्त्रालय</span><span>सदस्य</span></div><div class="content-paragraph indent-paragraph aligned-list-item" style="padding-left: 2em;"><span>(ङ) मान्यताप्राप्त शिक्षण संस्थाबाट चार्टर्ड एकाउण्टेण्ट, वाणिज्य, व्यवस्थापन वा यातायात व्यवस्थापन विषयमा कम्तीमा स्नातकोत्तर उपाधि हासिल गरेका र सम्बन्धित क्षेत्रमा कम्तीमा पाँच वर्षको अनुभव हासिल गरेका व्यक्तिहरूमध्येबाट मन्त्रालयले मनोनयन गरेका कम्तीमा एकजना महिला सहित दुईजना</span><span>सदस्य</span></div><div class="content-paragraph indent-paragraph aligned-list-item" style="padding-left: 2em;"><span>(च) मान्यताप्राप्त शिक्षण संस्थाबाट सिभिल वा इलेक्ट्रिकल वा मेकानिकल इन्जिनियरिङ्ग विषयमा कम्तीमा स्नातकोत्तर उत्तीर्ण गरेका र सम्बन्धित क्षेत्रमा कम्तीमा पाँच वर्षको अनुभव हासिल गरेका व्यक्तिहरूमध्येबाट मन्त्रालयले मनोनयन गरेका कम्तीमा एकजना महिला सहित दुईजना</span><span>सदस्य</span></div><div class="content-paragraph indent-paragraph aligned-list-item" style="padding-left: 2em;"><span>(छ) रेल्वे प्रशासक</span><span>-सदस्य-सचिव</span></div><div class="content-paragraph indent-paragraph">(३) देहायको कुनै व्यक्ति उपदफा (२) को खण्ड (ङ) र (च) बमोजिमको सदस्यमा मनोनयन हुन योग्य हुने छैनः -</div><div class="content-paragraph indent-paragraph" style="padding-left: 4em;">(क) गैर नेपाली नागरिक,</div><div class="content-paragraph indent-paragraph" style="padding-left: 4em;">(ख) पच्चीस वर्ष उमेर पूरा नभएको,</div><div class="content-paragraph indent-paragraph" style="padding-left: 4em;">(ग) बैङ्क तथा वित्तीय संस्थाको ऋण तिर्न नसकी प्रचलित कानून बमोजिम कालो सूचीमा परेको,</div><div class="content-paragraph indent-paragraph" style="padding-left: 4em;">(घ) भ्रष्टाचार, जबरजस्ती करणी, मानव बेचबिखन तथा ओसारपसार, लागू औषध बिक्री वितरण तथा ओसारपसार, सम्पत्ति शुद्धीकरण, राहदानी दुरुपयोग, अपहरण सम्बन्धी कसुर वा नैतिक पतन देखिने फौजदारी कसुरमा सजाय पाएको वा अन्य कुनै फौजदारी कसुरमा तीन वर्ष वा सोभन्दा बढी कैदको सजाय पाई त्यस्तो फैसला अन्तिम भएको,</div><div class="content-paragraph indent-paragraph" style="padding-left: 4em;">(ङ) कुनै विदेशी मुलुकको स्थायी आवासीय अनुमति प्राप्त गरेको, वा</div><div class="content-paragraph indent-paragraph" style="padding-left: 4em;">(च) कुनै लाभको पद धारण गरेको।</div><div class="content-paragraph indent-paragraph" style="padding-left: 2em;"><span class="bold">स्पष्टीकरणः</span> यस खण्डको प्रयोजनको लागि "लाभको पद" भन्नाले सरकारी कोषबाट पारिश्रमिक वा सुविधा पाउने पद सम्झनु पर्छ ।</div><div class="content-paragraph indent-paragraph">(४) उपदफा (२) को खण्ड (ङ) र (च) बमोजिम मनोनीत सदस्यको पदावधि चार वर्षको हुनेछ।</div><div class="content-paragraph indent-paragraph">(५) उपदफा (४) मा जुनसुकै कुरा लेखिएको भए तापनि मन्त्रालयले देहायको अवस्थामा उपदफा (२) को खण्ड (ङ) र (च) बमोजिम मनोनीत सदस्यलाई जुनसुकै बखत पदबाट हटाउन सक्नेछः-</div><div class="content-paragraph indent-paragraph" style="padding-left: 4em;">(क) आफ्नो पदीय जिम्मेवारी पूरा नगरेमा,</div><div class="content-paragraph indent-paragraph" style="padding-left: 4em;">(ख) बोर्डको हित विपरीत कुनै काम गरेमा,</div><div class="content-paragraph indent-paragraph" style="padding-left: 4em;">(ग) खराब आचरणमा लागेमा, वा</div><div class="content-paragraph indent-paragraph" style="padding-left: 4em;">(घ) निजमा कार्य क्षमताको अभाव भएमा ।</div><div class="main-section-heading"><span class="bold">६. बोर्डको काम, कर्तव्य र अधिकारः</span></div><div class="content-paragraph" style="margin-top: 0;">यस ऐनमा अन्यत्र उल्लिखित काम, कर्तव्य र अधिकारका अतिरिक्त बोर्डको काम, कर्तव्य र अधिकार देहाय बमोजिम हुनेछः-</div><div class="content-paragraph indent-paragraph">(क) रेल्वे तथा रेल्वे सेवाको विकास तथा विस्तारको लागि अवलम्बन गर्नु पर्ने नीतिको सम्बन्धमा नेपाल सरकारलाई आवश्यक सुझाव दिने,</div><div class="content-paragraph indent-paragraph">(ख) रेल्वे सेवा सञ्चालनको लागि आवश्यक संरचनाको निर्माण सम्बन्धी कार्य गर्ने, गराउने,</div><div class="content-paragraph indent-paragraph">(ग) सुरक्षित, स्तरीय, नियमित र भरपर्दो रूपमा रेल्वे सेवाको सञ्चालन गर्ने, गराउने,</div><div class="content-paragraph indent-paragraph">(घ) रेल्वे सेवा विस्तार तथा सञ्चालनको सम्बन्धमा प्रदेश सरकार तथा स्थानीय तहसँग आवश्यक समन्वय गर्ने,</div><div class="content-paragraph indent-paragraph">(ङ) रेल्वे सञ्चालनसँग सम्बन्धित संरचनाको मर्मत सम्भार सम्बन्धी कार्य गर्ने, गराउने,</div><div class="content-paragraph indent-paragraph">(च) बोर्डको वार्षिक योजना, कार्यक्रम तथा बजेट स्वीकृत गर्ने,</div><div class="content-paragraph indent-paragraph">(छ) बोर्ड अन्तर्गत सञ्चालित योजना तथा कार्यक्रम अनुगमन र मूल्याङ्कन गर्ने, गराउने, र</div><div class="content-paragraph indent-paragraph">(ज) तोकिए बमोजिमका अन्य काम गर्ने, गराउने ।</div><div class="main-section-heading"><span class="bold">७. बोर्डको बैठक र निर्णयः</span></div><div class="content-paragraph indent-paragraph">(१) बोर्डको बैठक तीन महिनामा कम्तीमा एक पटक बस्नेछ।</div><div class="content-paragraph indent-paragraph">(२) बोर्डको बैठक अध्यक्षले तोकेको मिति, समय र स्थानमा बस्नेछ।</div><div class="content-paragraph indent-paragraph">(३) बोर्डको सदस्य-सचिवले बैठकमा छलफल हुने विषयको सूची बैठक बस्नुभन्दा कम्तीमा अठचालीस घण्टा अगावै सबै सदस्यलाई उपलब्ध गराउनु पर्नेछ।</div><div class="content-paragraph indent-paragraph">(४) बोर्डको कुल सदस्य सङ्ख्याको पचास प्रतिशतभन्दा बढी सदस्यहरू उपस्थित भएमा बोर्डको बैठकको लागि गणपूरक सङ्ख्या पुगेको मानिनेछ ।</div><div class="content-paragraph indent-paragraph">(५) बोर्डको अध्यक्षले बोर्डको बैठकको अध्यक्षता गर्नेछ।</div><div class="content-paragraph indent-paragraph">(६) बोर्डको बैठकमा बहुमतको राय मान्य हुनेछ र मत बराबर भएमा बोर्डको बैठकको अध्यक्षता गर्ने व्यक्तिले निर्णायक मत दिनेछ।</div><div class="content-paragraph indent-paragraph">(७) बोर्डले बोर्डका कामसँग सम्बन्धित कुनै विज्ञलाई बोर्डको बैठकमा भाग लिन आमन्त्रण गर्न सक्नेछ ।</div><div class="content-paragraph indent-paragraph">(८) बोर्डको बैठकको निर्णय बोर्डको बैठकको अध्यक्षता गर्ने व्यक्तिबाट प्रमाणित गरी सदस्य-सचिवले सुरक्षित साथ राख्नु पर्नेछ ।</div><div class="content-paragraph indent-paragraph">(९) बोर्डको बैठक सम्बन्धी अन्य कार्यविधि बोर्ड आफैंले निर्धारण गरे बमोजिम हुनेछ ।</div><div class="content-paragraph indent-paragraph">(१०) बोर्डको अध्यक्ष तथा सदस्यले बोर्डको बैठकमा भाग लिए बापत तोकिए बमोजिमको बैठक भत्ता पाउनेछन् ।</div><div class="main-section-heading"><span class="bold">८. बैठकमा भाग लिन नपाउनेः</span></div><div class="content-paragraph indent-paragraph">(१) बोर्डको बैठकमा छलफल हुने कुनै विषयमा निजी स्वार्थ भएकोमा बोर्डको अध्यक्ष र सदस्यले सो विषयमा हुने बैठकमा भाग लिन पाउने छैन ।</div><div class="content-paragraph indent-paragraph">(२) बैठकमा छलफल हुने विषयको सूची प्राप्त भएपछि बोर्डको अध्यक्ष वा कुनै सदस्यको प्रत्यक्ष वा अप्रत्यक्ष स्वार्थ रहेको विषय भएमा त्यस्तो स्वार्थ रहेको कुराको स्वघोषणा गरी आफू उक्त बैठकमा भाग नलिने जानकारी बोर्डको सदस्य-सचिवलाई गराउनु पर्नेछ ।</div><div class="content-paragraph indent-paragraph">(३) दफा ७ मा जुनसुकै कुरा लेखिएको भए तापनि उपदफा (१) बमोजिमको अवस्था परी बोर्डको अध्यक्षले बैठकमा भाग लिन नपाउने अवस्थामा मन्त्रालयको सचिवले बोर्डको बैठकको अध्यक्षता गर्नेछ ।</div><div class="document-subtitle">परिच्छेद-३</div><div class="document-subtitle">नेपाल सरकारको अधिकार</div><div class="main-section-heading"><span class="bold">९. आदेश वा निर्देशन दिन सक्नेः</span></div><div class="content-paragraph indent-paragraph">(१) नेपाल सरकारले रेल तथा रेल्वे सेवा सञ्चालन गर्ने सम्बन्धमा बोर्डलाई आवश्यक निर्देशन दिन सक्नेछ।</div><div class="content-paragraph indent-paragraph">(२) रेल्वेको कुनै सम्पत्ति नोक्सान भएको, हुन लागेको वा त्यस्तो सम्पत्ति उपभोग गर्नमा अवरोध उत्पन्न भएको देखिएमा नेपाल सरकारले त्यस्तो कार्य रोक्न बोर्ड, कुनै व्यक्ति, संस्था वा निकायलाई आदेश दिन सक्नेछ।</div><div class="content-paragraph indent-paragraph">(३) बोर्डले यो ऐन वा यस ऐन अन्तर्गत बनेको नियम विपरीत कुनै काम गरेमा वा गर्न लागेमा नेपाल सरकारले त्यस्तो काम रोक्न आदेश दिन सक्नेछ।</div><div class="content-paragraph indent-paragraph">(४) नेपाल सरकारले नेपाल राजपत्रमा सूचना प्रकाशन गरी बोर्डलाई तिर्नु बुझाउनु पर्ने कुनै वा सबै भाडामध्ये तोकिएको अवस्थामा त्यस्तो भाडा अपाङ्गता भएका व्यक्ति, कुनै खास व्यक्ति वा तोकिए बमोजिमका समूहका व्यक्तिले तिर्न, बुझाउन नपर्ने वा कम तिर्नु पर्ने गरी छुट वा सहुलियत दिन सक्नेछ।</div><div class="main-section-heading"><span class="bold">१०. विदेशी भूमिमा रेल्वे सेवा सञ्चालनः</span></div><div class="content-paragraph indent-paragraph">(१) नेपाल सरकारले एक वा एकभन्दा बढी विदेशी राष्ट्रको भूमिसम्म वा विदेशी राष्ट्रले नेपालको भूमिसम्म वा नेपालको भूमि भएर अर्को विदेशी राष्ट्रमा जाने गरी रेल्वे सेवा सञ्चालन गर्ने वा गराउने सम्बन्धमा पारस्परिकताको आधारमा आवश्यक व्यवस्था गर्न सक्नेछ।<span class="form-field xlarge"></span></div><div class="content-paragraph indent-paragraph">(२) उपदफा (१) को प्रयोजनको लागि नेपाल सरकारले सम्बन्धित विदेशी राष्ट्रसँग सम्झौता गरी रेल्वे सेवा सञ्चालनका आधार, शर्त, तरिका तथा कार्यविधि निर्धारण गर्न सक्नेछ ।</div><div class="content-paragraph indent-paragraph">(३) उपदफा (२) बमोजिम विदेशी राष्ट्रसँग सम्झौता भई विदेशी राष्ट्रको रेल्वे सेवा नेपालभित्र सञ्चालन हुने भएमा सो रेल्वे सेवा नेपालभित्र सञ्चालन हुँदाका बखत प्रचलित नेपाल कानूनको व्यवस्था लागू हुनेछ।</div><div class="main-section-heading"><span class="bold">११. सुरक्षा इकाइ गठन गर्न सक्नेः</span></div><div class="content-paragraph indent-paragraph">(१) बोर्डले अनुरोध गरेमा नेपाल सरकारले रेल्वेको सुरक्षाको लागि छुट्टै सुरक्षा इकाइ गठन गर्न सक्नेछ ।</div><div class="content-paragraph indent-paragraph">(२) उपदफा (१) बमोजिमको सुरक्षा इकाइ गठन नभएसम्म नेपाल सरकारले रेल्वेको सुरक्षाको व्यवस्था गर्नेछ।</div><div class="content-paragraph indent-paragraph">(३) उपदफा (१) बमोजिम गठन हुने सुरक्षा इकाइ सम्बन्धी अन्य व्यवस्था तोकिए बमोजिम हुनेछ ।</div><div class="document-subtitle">परिच्छेद-४</div><div class="document-subtitle">रेल्वेको जाँच तथा भाडा निर्धारण</div><div class="main-section-heading"><span class="bold">१२. रेल्वे सञ्चालन गर्न जाँचबुझ गराउनु पर्नेः</span></div><div class="content-paragraph" style="margin-top: 0;">बोर्डले रेल्वे सञ्चालन गर्न प्राविधिक तथा सुरक्षाको दृष्टिकोणले उपयुक्त भए वा नभएको सम्बन्धमा विशेषज्ञद्वारा समय-समयमा आवश्यक जाँचबुझ गराउनु पर्नेछ ।</div><div class="main-section-heading"><span class="bold">१३. भाडा तथा शुल्क तोक्नेः</span></div><div class="content-paragraph indent-paragraph">(१) बोर्डले यात्रीको भाडा र यात्रीगुण्टा, मालसामानको ढुवानी शुल्क तथा विलम्ब शुल्क तोक्नेछ।</div><div class="content-paragraph indent-paragraph">(२) उपदफा (१) बमोजिम बोर्डले विलम्ब शुल्क लाग्ने अवस्था तोकी सो प्रयोजनको लागि वस्तुको वर्गीकरण गर्नेछ।</div><div class="content-paragraph indent-paragraph">(३) उपदफा (१) बमोजिम तोकिने भाडा र शुल्क सम्बन्धी विवरण भाडा तथा शुल्क (ट्यारिफ) किताबमा उल्लेख गर्नु पर्नेछ ।</div><div class="content-paragraph indent-paragraph">(४) उपदफा (१) बमोजिम भाडा तथा शुल्क तोक्ने आधार तोकिए बमोजिम हुनेछ ।</div><div class="main-section-heading"><span class="bold">१४. भाडा तथा शुल्क (ट्यारिफ) किताबको व्यवस्थाः</span></div><div class="content-paragraph" style="margin-top: 0;">बोर्डले भाडा तथा शुल्क सम्बन्धी व्यवस्थालाई नियमित र व्यवस्थित गर्न भाडा तथा शुल्क (ट्यारिफ) किताबको व्यवस्था गर्नेछ ।</div><div class="main-section-heading"><span class="bold">१५. समय तालिका र भाडाको दर सार्वजनिक गर्नु पर्नेः</span></div><div class="content-paragraph" style="margin-top: 0;">बोर्डले रेल आइपुग्ने तथा प्रस्थान गर्ने समय तालिका र एउटा स्टेशनबाट अर्को स्टेशनसम्म पुग्न लाग्ने भाडा दर त्यस्तो भाडा दर लागू हुने दिनभन्दा कम्तीमा सात दिनअघि जानकारीको लागि सार्वजनिक गर्नु पर्नेछ।</div><div class="document-subtitle">परिच्छेद-५</div><div class="document-subtitle">चालक अनुमतिपत्र</div><div class="main-section-heading"><span class="bold">१६. अनुमतिपत्र नलिई रेल चलाउन नहुनेः</span></div><div class="content-paragraph" style="margin-top: 0;">कसैले रेल चालक वा सहचालक अनुमतिपत्र प्राप्त नगरी रेल चलाउन हुँदैन ।</div><div class="main-section-heading"><span class="bold">१७. रेल चालक वा सहचालकको अनुमतिपत्रः</span></div><div class="content-paragraph indent-paragraph">(१) रेल चालक वा सहचालकको अनुमतिपत्र लिन चाहने व्यक्तिले देहायका कागजात संलग्न गरी तोकिए बमोजिमको ढाँचामा बोर्डको कुनै कार्यालय मार्फत रेल्वे प्रशासक समक्ष निवेदन दिनु पर्नेछः-</div><div class="content-paragraph indent-paragraph" style="padding-left: 4em;">(क) नागरिकताको प्रमाणपत्र वा सम्बन्धित देशले जारी गरेको परिचय खुल्ने प्रमाणपत्रको प्रतिलिपि,</div><div class="content-paragraph indent-paragraph" style="padding-left: 4em;">(ख) दफा १८ को उपदफा (१) को खण्ड (ख) बमोजिम प्राप्त प्रमाणपत्रको प्रतिलिपि, र</div><div class="content-paragraph indent-paragraph" style="padding-left: 4em;">(ग) नेपाल सरकारद्वारा मान्यताप्राप्त चिकित्सकले दफा १८ को उपदफा (२) बमोजिमका विषयमा निजको स्वास्थ्य परीक्षण गरी दिएको निरोगिताको प्रमाणपत्र ।</div><div class="content-paragraph indent-paragraph">(२) उपदफा (१) बमोजिम प्राप्त निवेदन जाँचबुझ गर्दा रेल चालक वा सहचालकको अनुमतिपत्र दिन उपयुक्त देखेमा रेल्वे प्रशासकले तोकिए बमोजिम रेल चालक वा सहचालकको अनुमतिपत्र दिनेछ।</div><div class="content-paragraph indent-paragraph">(३) रेल चालक वा सहचालकको अनुमतिपत्रको नवीकरण र खारेजी सम्बन्धी व्यवस्था तथा अनुमतिपत्र जारी गर्दा वा नवीकरण गर्दा लाग्ने दस्तुर तोकिए बमोजिम हुनेछ ।</div><div class="main-section-heading"><span class="bold">१८. रेल चालक वा सहचालकको योग्यताः</span></div><div class="content-paragraph indent-paragraph">(१) देहायको योग्यता पूरा गरेको व्यक्ति दफा १७ बमोजिम चालक वा सहचालकको अनुमतिपत्र लिनको लागि योग्य हुनेछः-</div><div class="content-paragraph indent-paragraph" style="padding-left: 4em;">(क) मान्यताप्राप्त शिक्षण संस्थाबाट मेकानिकल, इलेक्ट्रिकल, इलेक्ट्रोनिक्स वा अटोमोबाइल विषयमा कम्तीमा डिप्लोमा तह उत्तीर्ण गरेको,</div><div class="content-paragraph indent-paragraph" style="padding-left: 4em;">(ख) मान्यताप्राप्त प्रशिक्षण संस्थाबाट रेल चालक वा सहचालकको तालिम लिई रेल चलाउन योग्य भएको प्रमाणपत्र प्राप्त गरेको,</div><div class="content-paragraph indent-paragraph" style="padding-left: 4em;">(ग) एक्काइस वर्ष उमेर पूरा भई चालिस वर्ष उमेर ननाघेको, र</div><div class="content-paragraph indent-paragraph" style="padding-left: 4em;">(घ) रेल चालकको हकमा कम्तीमा तीन वर्ष रेल सहचालकको रूपमा काम गरेको।</div><div class="content-paragraph indent-paragraph">(२) उपदफा (१) मा जुनसुकै कुरा लेखिएको भए तापनि देहायको व्यक्तिले रेल चालक वा सहचालकको अनुमतिपत्र प्राप्त गर्न सक्ने छैनः-</div><div class="content-paragraph indent-paragraph" style="padding-left: 4em;">(क) शारीरिक वा मानसिक अस्वस्थताको कारण रेल चलाउन योग्य नभएको,</div><div class="content-paragraph indent-paragraph" style="padding-left: 4em;">(ख) आँखाको देख्ने शक्ति कमजोर भई चस्मा प्रयोग गर्दा पनि सामान्य तवरले देख्ने शक्ति ठीक नभएको,</div><div class="content-paragraph indent-paragraph" style="padding-left: 4em;">(ग) साधारण ध्वनी वा आवाज सुन्न वा सङ्केत देख्न र सुन्न नसक्ने अवस्था भएको,</div><div class="content-paragraph indent-paragraph" style="padding-left: 4em;">(घ) रातो, हरियो, पहेँलो जस्ता रङ्गहरू तुरुन्त छुट्याउन नसक्ने गरी दृष्टिदोष (कलर ब्लाइन्डनेश) भएको,</div><div class="content-paragraph indent-paragraph" style="padding-left: 4em;">(ङ) रतन्धो भएको, वा</div><div class="content-paragraph indent-paragraph" style="padding-left: 4em;">(च) हात वा खुट्टा शक्तिहीन भई काम दिन नसक्ने भएको।</div><div class="main-section-heading"><span class="bold">१९. विदेशी चालक अनुमतिपत्रको मान्यताः</span></div><div class="content-paragraph" style="margin-top: 0;">कसैले विदेशी राष्ट्रबाट रेल चालक वा सहचालक अनुमतिपत्र प्राप्त गरेको रहेछ भने त्यस्तो व्यक्तिले नेपालमा रेल चलाउन दफा १७ बमोजिम निवेदन दिएमा रेल्वे प्रशासकले रेल चालक वा सहचालकको अनुमतिपत्रको लागि लाग्ने दस्तुर लिई यस ऐन बमोजिम रेल चालक वा सहचालकको अनुमतिपत्र दिन सक्नेछ ।</div><div class="main-section-heading"><span class="bold">२०. अन्य व्यक्तिलाई अनुमतिपत्र दिन नहुनेः</span></div><div class="content-paragraph" style="margin-top: 0;">रेल चालक वा सहचालकले रेल चलाउनको निमित्त आफ्नो अनुमतिपत्र अन्य व्यक्तिलाई दिनु हुँदैन ।</div><div class="main-section-heading"><span class="bold">२१. मादक वा अन्य लागू पदार्थ सेवन गरी रेल चलाउन नहुनेः</span></div><div class="content-paragraph" style="margin-top: 0;">रेल चालक र सहचालकले मादक वा अन्य कुनै प्रकारको लागू पदार्थ सेवन गरी रेल चलाउनु हुँदैन।</div><div class="document-subtitle">परिच्छेद-६</div><div class="document-subtitle">टिकट तथा अधिकारपत्र</div><div class="main-section-heading"><span class="bold">२२. टिकट वा अधिकारपत्रबिना यात्रा गर्न नहुनेः</span></div><div class="content-paragraph" style="margin-top: 0;">कसैले टिकट वा अधिकारपत्र नलिई रेल्वे प्लेटफर्ममा प्रवेश गर्न वा रेलबाट यात्रा गर्नु हुँदैन ।</div><div class="main-section-heading"><span class="bold">२३. टिकट वा अधिकारपत्र जारी गर्नेः</span></div><div class="content-paragraph indent-paragraph">(१) रेलबाट यात्रा गर्न चाहने व्यक्तिलाई यात्रा बापत लाग्ने भाडा रकम बुझाएपछि बोर्डले टिकट जारी गर्नेछ।</div><div class="content-paragraph indent-paragraph">(२) उपदफा (१) मा जुनसुकै कुरा लेखिएको भए तापनि बोर्डले कुनै व्यक्तिले रेलबाट यात्रा गर्न भाडा तिर्नु नपर्ने गरी तोकिए बमोजिम अधिकारपत्र जारी गर्न सक्नेछ।</div><div class="content-paragraph indent-paragraph">(३) यात्रीले रेलबाट यात्रा गर्न लाग्ने भाडा तिरी टिकट खरिद गर्न वा सो प्रयोजनको लागि अधिकारपत्र प्राप्त गर्नु पर्नेछ ।</div><div class="content-paragraph indent-paragraph">(४) बोर्डले यात्रीको सुविधाको लागि रेल्वे स्टेशनमा अटोमेटिक टिकट भेण्डिङ मेसिन स्थापना गरेको भए यात्रीले गन्तव्य स्टेशनसम्मको लाग्ने भाडा तिरी त्यस्तो मेशिनबाट टिकट लिन सक्नेछ।</div><div class="content-paragraph indent-paragraph">(५) रेल्वे टिकटको ढाँचा, रेल्वे सवारीको स्तर वा श्रेणी बोर्डले निर्धारण गरे बमोजिम हुनेछ।</div><div class="main-section-heading"><span class="bold">२४. यात्राको लागि इन्कार गर्न सकिनेः</span></div><div class="content-paragraph indent-paragraph">(१) बोर्डले देहायको अवस्थाका कुनै व्यक्तिलाई रेलबाट यात्रा गर्न दिनको लागि इन्कार गर्न सक्नेछः-</div><div class="content-paragraph indent-paragraph" style="padding-left: 4em;">(क) नेपाल सरकार वा प्रदेश सरकारले सङ्क्रामक रोग सम्बन्धी प्रचलित कानून बमोजिम यात्रा गर्न रोक लगाएको कुनै रोग लागेको,</div><div class="content-paragraph indent-paragraph" style="padding-left: 4em;">(ख) रेलबाट यात्रा गर्दा निजको स्वास्थ्यमा प्रतिकूल असर पर्ने भनी चिकित्सकले सिफारिस गरेको,</div><div class="content-paragraph indent-paragraph" style="padding-left: 4em;">(ग) मादक पदार्थ वा लागू औषधको सेवन गरेको कारण निजलाई यात्रामा समावेश गराउँदा निजबाट रेलमा अशान्ति मच्चिने वा अन्य यात्रुलाई हानि नोक्सानी वा असुविधा उत्पन्न हुन सक्ने सम्भावना भएको,</div><div class="content-paragraph indent-paragraph" style="padding-left: 4em;">(घ) रेलको सुरक्षाको लागि खटिएका सुरक्षाकर्मी बाहेक अन्य हातहतियार बोकेको, वा</div><div class="content-paragraph indent-paragraph" style="padding-left: 4em;">(ङ) रेल्वेको सम्पत्ति नोक्सानी गर्ने वा यात्रामा अवरोध पुऱ्याउने शङ्कास्पद क्रियाकलाप देखिएको ।</div><div class="content-paragraph indent-paragraph">(२) उपदफा (१) को खण्ड (क) र (ख) मा जुनसुकै कुरा लेखिएको भए तापनि बोर्डले आवश्यकता अनुसार सो खण्डमा उल्लिखित व्यक्तिलाई अरु व्यक्तिबाट अलग्गै राखी यात्रा गर्न अनुमति दिन सक्नेछ ।</div><div class="content-paragraph indent-paragraph">(३) उपदफा (१) को खण्ड (ग), (घ) वा (ङ) मा उल्लिखित कुनै व्यक्तिले रेलमा यात्रा गरेको पाइएमा टिकट जाँचकीले निजलाई जुनसुकै बखत नजिकको रेल्वे स्टेशनमा रेलबाट ओराल्न सक्नेछ।</div><div class="main-section-heading"><span class="bold">२५. निर्धारित बाटोबाट आवत-जावत गर्नु पर्नेः</span></div><div class="content-paragraph" style="margin-top: 0;">यात्रीले रेल वा रेल्वे स्टेशनमा आवत-जावत गर्दा सो प्रयोजनको लागि निर्धारित बाटोबाट मात्र आवत-जावत गर्नु पर्नेछ ।</div><div class="main-section-heading"><span class="bold">२६. टिकट रद्द तथा रकम फिर्ताः</span></div><div class="content-paragraph" style="margin-top: 0;">रेलको टिकट रद्द गर्ने तथा रद्द गरिएको टिकटको भाडा बापतको रकम फिर्ता गर्ने सम्बन्धी व्यवस्था भाडा तथा शुल्क (ट्यारिफ) किताबमा उल्लेख गरे बमोजिम हुनेछ।</div><div class="main-section-heading"><span class="bold">२७. टिकट तथा अधिकारपत्र जाँच गर्नेः</span></div><div class="content-paragraph indent-paragraph">(१) बोर्डले रेलमा यात्रा गर्ने कुनै व्यक्तिले टिकट वा अधिकारपत्र प्रयोग गरी यात्रा गरे वा नगरेको सम्बन्धमा जाँच गर्न टिकट जाँचकीको व्यवस्था गर्नेछ ।</div><div class="content-paragraph indent-paragraph">(२) यात्रीले रेलबाट यात्रा शुरु भएदेखि अन्त्य नभएसम्म टिकट वा अधिकारपत्र आफ्नो साथमा राख्नु पर्नेछ र टिकट जाँचकीले मागेको बखत त्यस्तो टिकट वा अधिकारपत्र तुरुन्त देखाउनु पर्नेछ।</div><div class="content-paragraph indent-paragraph">(३) विदेशीले रेलबाट यात्रा गर्दा टिकट वा अधिकारपत्रको अतिरिक्त राहदानी वा यात्रा अनुमतिपत्र (ट्राभल डकुमेन्ट) समेत आफ्नो साथमा राख्नु पर्नेछ ।</div><div class="content-paragraph indent-paragraph">(४) उपदफा (३) मा जुनसुकै कुरा लेखिएको भए तापनि नेपालमा यात्रा गर्न भिसा आवश्यक नपर्ने विदेशी नागरिकको हकमा सम्बन्धित मुलुकको सरकारी निकायले जारी गरेको परिचयपत्र साथमा राखी रेलबाट यात्रा गर्न सकिनेछ।</div><div class="main-section-heading"><span class="bold">२८. भाडा असुल गर्नेः</span></div><div class="content-paragraph indent-paragraph">(१) टिकट जाँचकीले देहायको अवस्थामा रेलबाट यात्रा गर्ने व्यक्तिसँग भाडा बापत देहाय बमोजिमको रकम र टिकट वा अधिकारपत्र नलिए बापत लाग्ने भाडा बराबरको थप रकम तत्काल असुल गर्नेछः-</div><div class="content-paragraph indent-paragraph" style="padding-left: 4em;">(क) कुनै व्यक्तिले टिकट वा अधिकारपत्र नलिई वा प्रयोग भइसकेको टिकट वा अधिकारपत्र प्रयोग गरी यात्रा गरेको देखिएमा निजले यात्रा प्रारम्भ गरेको ठाउँदेखि निजको गन्तव्यसम्मको लाग्ने भाडा,</div><div class="content-paragraph indent-paragraph" style="padding-left: 4em;">(ख) कुनै व्यक्तिले टिकट वा अधिकारपत्रमा उल्लिखित श्रेणीभन्दा माथिल्लो श्रेणीमा यात्रा गरेको देखिएमा निजले तिर्नु पर्ने वास्तविक भाडामध्ये निजले तिरेको वा अधिकारपत्र बमोजिम सुविधा पाएको भाडा कटाई बाँकी भाडा।</div><div class="content-paragraph indent-paragraph">(२) उपदफा (१) बमोजिम पूरा रकम नबुझाउने वा बुझाउन इन्कार गर्ने यात्रुलाई टिकट जाँचकीले जुनसुकै बखत रेल्वे स्टेशनमा रेलबाट ओराल्न सक्नेछ।</div><div class="content-paragraph indent-paragraph">(३) उपदफा (२) बमोजिम रेल्वे स्टेशनमा ओरालिएको यात्रीलाई टिकट जाँचकीले सुरक्षाकर्मीको जिम्मा लगाई सोको लिखित जानकारी स्टेशन प्रमुखलाई दिनु पर्नेछ ।</div><div class="content-paragraph indent-paragraph">(४) उपदफा (३) बमोजिम प्राप्त भएको लिखित जानकारी जाँचबुझ गर्दा मनासिब देखिएमा स्टेशन प्रमुखले भाडा नतिर्ने यात्रीलाई भाडा तथा सो बराबरको थप रकम बुझाउन आदेश गरी भाडा रकमको पाँच गुणा रकम जरिबाना गर्न सक्नेछ।</div><div class="content-paragraph indent-paragraph">(५) उपदफा (४) बमोजिम स्टेशन प्रमुखले गरेको जरिबानामा चित्त नबुझ्ने व्यक्तिले सो निर्णय भएको मितिले पैंतीस दिनभित्र रेल्वे प्रशासक समक्ष उजुरी दिन सक्नेछ ।</div><div class="content-paragraph indent-paragraph">(६) उपदफा (५) बमोजिम परेको उजुरीमा रेल्वे प्रशासकले गरेको निर्णय अन्तिम हुनेछ ।</div><div class="document-subtitle">परिच्छेद-७</div><div class="document-subtitle">यात्रीगुण्टाको ढुवानी र क्षतिपूर्ति</div><div class="main-section-heading"><span class="bold">२९. यात्रीगुण्टाको ढुवानीः</span></div><div class="content-paragraph indent-paragraph">(१) कुनै यात्रीले भाडा तथा शुल्क (ट्यारिफ) किताबमा उल्लेख गरिए बमोजिमको ढुवानी शुल्क तिरी बोर्डमा यात्रीगुण्टा दर्ता गरी रेलबाट यात्रीगुण्टा ढुवानी गराउन सक्नेछ ।</div><div class="content-paragraph indent-paragraph">(२) उपदफा (१) मा जुनसुकै कुरा लेखिएको भए तापनि यात्रीले तोकिए बमोजिमको ढुवानी शुल्क नलाग्ने गरी छुट दिएका वस्तु ढुवानी शुल्क नतिरी यात्रीगुण्टाको पाउनेछ।</div><div class="content-paragraph indent-paragraph">(३) उपदफा (१) र (२) मा जुनसुकै कुरा लेखिएको भए तापनि देहायको कुनै वस्तु यात्रीगुण्टाको रूपमा ढुवानी गर्न सकिने छैनः-</div><div class="content-paragraph indent-paragraph" style="padding-left: 4em;">(क) ढुवानीको लागि प्रचलित कानून बमोजिम प्रतिबन्ध लगाइएका मालसामान वा वस्तु,</div><div class="content-paragraph indent-paragraph" style="padding-left: 4em;">(ख) बोर्डले रेल्वेबाट यात्रीगुण्टाको रूपमा ढुवानीको लागि खतरापूर्ण भनी निर्धारण गरेको मालसामान वा वस्तु,</div><div class="content-paragraph indent-paragraph" style="padding-left: 4em;">(ग) बोर्डले निर्धारण गरेको आकार र तौलभन्दा बढीको मालसामान वा वस्तु,</div><div class="content-paragraph indent-paragraph" style="padding-left: 4em;">(घ) प्रचलित कानून बमोजिम भन्सार महसुल लाग्नेमा त्यस्तो महसुल नतिरिएको कारण सम्बन्धित निकायले ढुवानी गर्न रोक लगाएको मालसामान वा वस्तु, र</div><div class="content-paragraph indent-paragraph" style="padding-left: 4em;">(ङ) तोकिए बमोजिमका जीवजन्तु वा अन्य वस्तु ।</div><div class="content-paragraph indent-paragraph">(४) उपदफा (१) बमोजिम यात्रीगुण्टा दर्ता गर्दा बोर्डले निर्धारण गरे बमोजिमको ढाँचामा दर्ता रसिद जारी गर्नु पर्नेछ ।</div><div class="content-paragraph indent-paragraph">(५) उपदफा (४) बमोजिम जारी गर्ने दर्ता रसिदमा देहायका कुरा उल्लेख भएको हुनु पर्नेछः-</div><div class="content-paragraph indent-paragraph" style="padding-left: 4em;">(क) यात्रीगुण्टाको सङ्ख्या र सोको तौल,</div><div class="content-paragraph indent-paragraph" style="padding-left: 4em;">(ख) ढुवानीको लागि यात्रीगुण्टा जिम्मा लिएको मिति र समय,</div><div class="content-paragraph indent-paragraph" style="padding-left: 4em;">(ग) यात्रीगुण्टा चलान भएको र पुऱ्याउने स्थान वा स्टेशन,</div><div class="content-paragraph indent-paragraph" style="padding-left: 4em;">(घ) यात्रीगुण्टा बुझाउनको लागि निर्धारण गरिएको मिति, र</div><div class="content-paragraph indent-paragraph" style="padding-left: 4em;">(ङ) ढुवानी र शुल्क सम्बन्धी अन्य आवश्यक कुरा।</div><div class="content-paragraph indent-paragraph">(६) कुनै यात्रीले उपदफा (३) को खण्ड (क), (ख) वा (ङ) बमोजिमको कुनै वस्तु वा जीवजन्तु लुकाई छिपाई रेलबाट ढुवानी गरेको पाइएमा रेल्वे कर्मचारीले तत्कालै आउने अघिल्लो स्टेशनमा त्यस्ता यात्री र वस्तु वा जीवजन्तु ओराली सो उपदफाको खण्ड (क) वा (ख) बमोजिमको त्यस्तो वस्तु ढुवानी गर्ने यात्रीलाई प्रचलित कानून बमोजिम कारबाहीको लागि सम्बन्धित अधिकारप्राप्त अधिकारीको जिम्मा लगाउनु पर्नेछ ।</div><div class="main-section-heading"><span class="bold">३०. यात्रीगुण्टा ढुवानीको लागि इन्कार गर्न सक्नेः</span></div><div class="content-paragraph" style="margin-top: 0;">दर्ता गरेको यात्रीगुण्टाको कुनै थानको प्याकिङ्ग त्रुटिपूर्ण भएको, राम्रोसँग प्याकिङ्ग नगरिएको वा क्षति भएको स्पष्ट देखिएमा बोर्डले त्यस्तो यात्रीगुण्टा ढुवानीका लागि इन्कार गर्न सक्नेछ।</div><div class="main-section-heading"><span class="bold">३१. बोर्ड जिम्मेवार नहुनेः</span></div><div class="content-paragraph" style="margin-top: 0;">यात्रीले बोर्ड समक्ष दर्ता नगरी आफ्नो साथमा लगेका यात्रीगुण्टा बोर्डका कर्मचारीको कारणबाट हानि नोक्सानी भएको अवस्थामा बाहेक अन्य कारणले भएको हानि नोक्सानी उपर बोर्ड जिम्मेवार हुने छैन।</div><div class="main-section-heading"><span class="bold">३२. यात्रीगुण्टा सम्बन्धी दायित्वः</span></div><div class="content-paragraph indent-paragraph">(१) दर्ता भएको यात्रीगुण्टा ढुवानीको लागि स्वीकार गरिएको समयदेखि हस्तान्तरण नभएसम्म त्यस्तो यात्रीगुण्टा पूर्ण वा आंशिकरूपमा हराएको, क्षति भएको वा हस्तान्तरणमा ढिलाइ भएको सम्बन्धमा बोर्ड जवाफदेही हुनेछ।</div><div class="content-paragraph indent-paragraph">(२) उपदफा (१) मा जुनसुकै कुरा लेखिएको भए तापनि देहायको कारणबाट यात्रीगुण्टा हराएमा, क्षति भएमा वा हस्तान्तरणमा ढिलाइ भएमा बोर्ड जवाफदेही हुने छैनः-</div><div class="content-paragraph indent-paragraph" style="padding-left: 4em;">(क) यात्रीको गल्तीको कारणले,</div><div class="content-paragraph indent-paragraph" style="padding-left: 4em;">(ख) बोर्डको गल्ती भएकोमा बाहेक यात्रीले दिएको आदेशको कारणले,</div><div class="content-paragraph indent-paragraph" style="padding-left: 4em;">(ग) पूर्वघोषणा नगरिएका टुटफुट हुन सक्ने यात्रीगुण्टा भएको कारणले, वा</div><div class="content-paragraph indent-paragraph" style="padding-left: 4em;">(घ) बोर्डको काबुबाहिरको परिस्थिति उत्पन्न भई त्यस्तो परिस्थितिबाट बचाउ गर्न नसक्ने कारणले ।</div><div class="content-paragraph indent-paragraph">(३) उपदफा (२) मा उल्लिखित कुनै कारणबाट यात्रीगुण्टा हराएको, क्षति भएको वा हस्तान्तरण गर्नमा ढिलाइ भएको प्रमाण पुऱ्याउने भार बोर्डको हुनेछ।</div><div class="main-section-heading"><span class="bold">३३. यात्रीगुण्टाको हस्तान्तरणः</span></div><div class="content-paragraph indent-paragraph">(१) यात्रीले दर्ता रसिद पेश गरी रकम बुझाउन बाँकी भए सो रकम बुझाएपछि मात्र स्टेशन प्रमुखले त्यस्तो यात्रीलाई यात्रीगुण्टा हस्तान्तरण गर्नेछ।</div><div class="content-paragraph indent-paragraph">(२) उपदफा (१) मा जुनसुकै कुरा लेखिएको भए तापनि कुनै यात्रीले दर्ता रसिद प्रस्तुत गर्न नसकेको अवस्थामा कुनै यात्रीगुण्टा निजको हो भन्ने कुरामा स्टेशन प्रमुख विश्वस्त भएमा निजलाई त्यस्तो यात्रीगुण्टा हस्तान्तरण गर्न सकिनेछ ।</div><div class="main-section-heading"><span class="bold">३४. यात्रीगुण्टा हराएको मानिनेः</span></div><div class="content-paragraph indent-paragraph">(१) कुनै यात्रीले दर्ता भएको आफ्नो यात्रीगुण्टा पाउनको लागि सम्बन्धित स्टेशन प्रमुख समक्ष अनुरोध गरेको मितिले सात दिनभित्र त्यस्तो यात्रीगुण्टा निजलाई हस्तान्तरण नगरेमा वा कुनै अधिकारप्राप्त अधिकारीको जिम्मा नलगाएमा त्यस्तो यात्रीगुण्टा हराएको मानिनेछ ।</div><div class="content-paragraph indent-paragraph">(२) उपदफा (१) बमोजिम हराएको पन्ध्र दिनभित्र यात्रीगुण्टा पाइएमा स्टेशन प्रमुखले सम्बन्धित यात्रीलाई तुरुन्त सूचना दिई त्यस्तो यात्रीगुण्टा बुझाउनु पर्नेछ। त्यसरी यात्रीगुण्टा बुझाएकोमा सो यात्रीले यात्रीगुण्टा बापत कुनै क्षतिपूर्ति लिएको भए सो रकम फिर्ता गर्नु पर्नेछ ।</div><div class="content-paragraph indent-paragraph">(३) यात्रा गरेको मितिले तीस दिनभित्र सम्बन्धित यात्रीले यात्रीगुण्टा माग गर्न नआएमा तोकिएको प्रक्रिया पूरा गरी त्यस्तो यात्रीगुण्टामा बोर्डको स्वामित्व कायम गर्न सकिनेछ ।</div><div class="main-section-heading"><span class="bold">३५. यात्रीगुण्टा हराए, क्षति भए वा हस्तान्तरण गर्न ढिलाइ भए बापतको क्षतिपूर्तिः</span></div><div class="content-paragraph indent-paragraph">(१) कुनै यात्रीगुण्टा पूरै वा आंशिकरूपमा हराएमा वा क्षति भएमा सो बापत बोर्डले सम्बन्धित व्यक्तिलाई तिर्नु पर्ने क्षतिपूर्ति देहाय बमोजिम हुनेछ :-</div><div class="content-paragraph indent-paragraph" style="padding-left: 4em;">(क) यात्रीगुण्टाको मूल्य घोषणा गरी ढुवानी गरेकोमा घोषित मूल्यको आधारमा,</div><div class="content-paragraph indent-paragraph" style="padding-left: 4em;">(ख) खण्ड (क) बमोजिम मूल्य घोषणा नगरिएकोमा त्यस्तो यात्रीगुण्टाको गन्तव्य स्थानको प्रचलित बजार मूल्यको आधारमा, र</div><div class="content-paragraph indent-paragraph" style="padding-left: 4em;">(ग) खण्ड (ख) बमोजिम गन्तव्य स्थानको प्रचलित बजार मूल्य खुल्न नसकेमा त्यस्तो यात्रीगुण्टाको वास्तविक मूल्यको आधारमा।</div><div class="content-paragraph indent-paragraph">(२) उपदफा (१) को खण्ड (ख) वा (ग) बमोजिम मूल्य निर्धारण गर्दा त्यस्तो यात्रीगुण्टा दर्ता गर्दाको अवस्थामा रहेको यात्रीगुण्टाको किसिम र गुणस्तरलाई समेत आधार मानिनेछ ।</div><div class="content-paragraph indent-paragraph">(३) कुनै यात्रीगुण्टा हराइ वा क्षति भई बोर्डले सोको क्षतिपूर्ति तिर्नु पर्ने भएमा उपदफा (१) मा उल्लिखित क्षतिपूर्ति उपलब्ध गराई हराएको वा क्षति भएको यात्रीगुण्टाको ढुवानी शुल्क र अन्य शुल्क लिएको भए सो समेत फिर्ता गर्नु पर्नेछ।</div><div class="content-paragraph indent-paragraph">(४) कुनै यात्रीगुण्टाको हस्तान्तरण गर्नमा ढिलाइ भएको कारणले कुनै नोक्सानी वा क्षति हुन गएमा बोर्डले त्यस्तो यात्रीगुण्टाको क्षति बराबरको रकम सम्बन्धित व्यक्तिलाई तिर्नु पर्नेछ ।</div><div class="content-paragraph indent-paragraph">(५) कुनै यात्रीगुण्टाको आंशिक क्षति भएको र हस्तान्तरणमा ढिलाइ समेत भएकोमा यात्रीगुण्टामा भएको क्षति वा ढिलाइको आधारमा क्षतिपूर्ति दाबी गर्न सकिनेछ ।</div><div class="content-paragraph indent-paragraph">(६) काबुबाहिरको परिस्थितिमा बाहेक अन्य अवस्थामा यात्रीगुण्टा दर्ता रसिदमा उल्लिखित मितिभित्र सम्बन्धित स्टेशन प्रमुखले यात्रीगुण्टा हस्तान्तरण नगरी ढिलाइ गरेमा यात्रीगुण्टाको हस्तान्तरण गर्न जति दिन ढिलाइ भएको हो सो दिनदेखि यात्रीगुण्टाको प्रतिकिलो पचास रुपैयाँका दरले हुन आउने रकम क्षतिपूर्ति बापत सम्बन्धित व्यक्तिलाई दिनु पर्नेछ।</div><div class="content-paragraph">तर यात्रीगुण्टा दर्ता गर्ने व्यक्ति यात्रीगुण्टा बुझाउनको लागि निर्धारित मितिभित्र त्यस्तो यात्रीगुण्टा बुझ्न नआएमा निजलाई त्यस्तो क्षतिपूर्तिको रकम बुझाउनु पर्ने छैन।</div><div class="main-section-heading"><span class="bold">३६. वास्तविक मूल्यको आधारमा क्षतिपूर्ति दिनु पर्नेः</span></div><div class="content-paragraph indent-paragraph">(१) यस परिच्छेदमा अन्यत्र जुनसुकै कुरा लेखिएको भए तापनि दर्ता भएको कुनै यात्रीगुण्टा बोर्डको कुनै अधिकारीको बदनियत वा लापरबाहीबाट हराएमा, क्षति भएमा वा हस्तान्तरणमा ढिलाइ भएमा बोर्डले यात्रीगुण्टाको वास्तविक मूल्य बराबरको रकम क्षतिपूर्तिको रूपमा सम्बन्धित व्यक्तिलाई दिनु पर्नेछ ।</div><div class="content-paragraph indent-paragraph">(२) उपदफा (१) बमोजिम दिइएको क्षतिपूर्ति रकम बदनियत वा लापरबाही गर्ने अधिकारीबाट बोर्डले असुल गर्न सक्नेछ।</div></body></html>