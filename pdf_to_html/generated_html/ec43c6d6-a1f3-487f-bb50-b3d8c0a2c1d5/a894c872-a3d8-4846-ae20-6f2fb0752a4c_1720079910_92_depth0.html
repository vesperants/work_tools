<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>1720079910_92.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } /* Specific list item styling for consistency with PDF */ .content-paragraph.list-item { margin-left: 30px; /* Adjust as needed for indentation */ text-indent: -30px; /* For hanging indent */ } .content-paragraph.sub-list-item { margin-left: 60px; /* Further indentation for sub-lists */ text-indent: -30px; /* For hanging indent */ } .content-paragraph.indent { margin-left: 30px; /* For regular indentation */ text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">गैर सैनिक हवाई उडान (दुर्घटना जाँच) नियमावली, २०७१</div><div class="document-subtitle">नेपाल राजपत्रमा प्रकाशित मिति</div><div class="document-subtitle">२०७१।२।१२</div></div><div class="content-paragraph"> गैर सैनिक हवाई उडान (सिभिल एभिएशन) ऐन, २०१५ को दफा ५ ले दिएको अधिकार प्रयोग गरी नेपाल सरकारले देहायका नियमहरु बनाएको छ । </div><div class="document-subtitle">परिच्छेद-१</div><div class="document-subtitle">प्रारम्भिक</div><div class="content-paragraph list-item"><span class="bold">१. संक्षिप्त नाम र प्रारम्भ :</span> (१) यी नियमहरुको नाम “गैर सैनिक हवाई उडान (दुर्घटना जाँच) नियमावली, २०७१” रहेको छ । </div><div class="content-paragraph list-item"> (२) यो नियमावली तुरुन्त प्रारम्भ हुनेछ । </div><div class="content-paragraph list-item"><span class="bold">२. परिभाषा :</span> विषय वा प्रसङ्गले अर्को अर्थ नलागेमा यस नियमावलीमा,- </div><div class="content-paragraph sub-list-item"> (क) “आधिकारिक प्रतिनिधि” भन्नाले दुर्घटना जाँच कार्यमा भाग लिनको लागि नियम १३ बमोजिम नियुक्त व्यक्ति सम्झनु पर्छ । </div><div class="content-paragraph sub-list-item"> (ख) “आयोग” भन्नाले नियम १० बमोजिम गठन भएको दुर्घटना जाँच आयोग सम्झनु पर्छ । </div><div class="content-paragraph sub-list-item"> (ग) “गम्भीर घाइते” भन्नाले दुर्घटनामा कुनै व्यक्तिलाई लागेको चोटपटक वा त्यस्तो चोटपटकको कारण सृजना भएको देहायको कुनै अवस्था सम्झनु पर्छः- </div><div class="content-paragraph sub-list-item"> (१) घाइते भएको मितिले सात दिनभित्र अठ्चालीस घण्टा भन्दा बढी अवधि अस्पतालमा भर्ना गर्नु परेको, </div><div class="content-paragraph sub-list-item"> (२) औंला वा नाक सामान्य रुपमा भाँचिए बाहेक शरीरको कुनै हड्डी भाँचिएको, </div><div class="content-paragraph sub-list-item"> (३) शरीरका कुनै अङ्गमा चोट लागेको कारणबाट अत्यधिक रक्तश्राव भएको वा स्नायु, मांशपेशी वा नशामा क्षति पुगेको, </div><div class="content-paragraph sub-list-item"> (४) शरीरको कुनै पनि आन्तरिक अङ्गमा चोटपटक लागेको, </div><div class="content-paragraph sub-list-item"> (५) आगोको पोलाईबाट शरीरको पाँच प्रतिशत भन्दा बढी भागमा असर पुगेको, </div><div class="content-paragraph sub-list-item"> (६) संक्रमणीय वस्तु वा घातक विकिरणसँग संसर्ग भएको प्रमाणित भएको । </div><div class="content-paragraph sub-list-item"> (घ) “जाँच” भन्नाले दुर्घटनाको कारण पहिचान गर्ने, त्यसको तथ्य पत्ता लगाई निष्कर्ष निकाल्ने, दुर्घटनामा भएका मानवीय तथा यान्त्रिक कमी कमजोरी उजागर गर्ने, सुरक्षाको लागि अपनाउनु पर्ने उपायहरु सिफारिस गर्ने र भविष्यमा दुर्घटनाको रोकथाम गर्ने उद्देश्यले कुनै सूचनाको संकलन तथा विश्लेषण गर्ने समेतको प्रक्रिया सम्झनु पर्छ । </div><div class="content-paragraph sub-list-item"> (ङ) “डिजाइनको राज्य” भन्नाले वायुयानको किसिम डिजाइन गर्ने संस्था रहेको राज्य सम्झनु पर्छ । </div><div class="content-paragraph sub-list-item"> (च) “दर्ताको राज्य” भन्नाले जुन राष्ट्रको वायुयान दर्ता किताबमा वायुयान दर्ता गरिएको हो सो राज्य सम्झनु पर्छ । </div><div class="content-paragraph sub-list-item"> (छ) “दुर्घटना” भन्नाले मानव सहितको उडानको हकमा उडानको तयारीको लागि कुनै व्यक्ति वायुयानभित्र प्रवेश गरेदेखि वायुयानबाट बाहिर ननिस्कदासम्म र मानव रहितको उडानको हकमा उडानको तयारी देखि त्यस्तो उडान समाप्त नभएसम्म भएको देहायको कुनै अवस्था सम्झनु पर्छः- </div><div class="content-paragraph sub-list-item"> (१) वायुयान वा वायुयानबाट उछिट्टिएको कुनै भागबाट वा जेट ब्लास्टका कारणबाट कुनै व्यक्तिलाई चोटपटक लागेको वा निज मरणासन्न घाइते भएको वा त्यस्तो व्यक्तिको मृत्यु भएको, </div><div class="content-paragraph indent"> तर प्राकृतिक वा आफ्नै कारणले वा अरुको आक्रमणबाट घाइते भएको, मृत्यु भएको वा वायुयानमा यात्रु तथा चालकदलका सदस्यको लागि निर्धारित स्थान भन्दा अन्यत्र लुके वा बसेको कारण कुनै चोटपटक लाग्न गएको वा मृत्यु भएकोमा दुर्घटना भएको मानिने छैन । </div><div class="content-paragraph"><span class="bold">स्पष्टीकरण :</span> यस उपखण्डको प्रयोजनको लागि “मृत्यु भएको” भन्नाले दुर्घटना भएको तीस दिनभित्र सोही कारणले घाइते व्यक्तिको मृत्यु भएको अवस्था समेतलाई जनाउँछ । </div><div class="content-paragraph sub-list-item"> (२) कुनै वायुयानको संरचनात्मक अक्षुणता (ईन्टिग्रिटी) मा प्रतिकूल असर पर्न गई सोको कारणबाट ठूलो मर्मत गर्नु पर्ने गरी वायुयान क्षतिग्रस्त भएको वा वायुयानको संरचनात्मक प्रणालीमा गडबडी भएको, </div><div class="content-paragraph indent"> तर कुनै क्षति वायुयानको ईन्जिन, त्यसको काउलिङ्ग वा सहायक पार्टपुर्जा वा प्रोपेलर, प्रोब्स, भेन्स, मुख्य रोटर ब्लेड, टेल रोटर ब्लेड, पखेटाको टुप्पोको भाग, एन्टेना, टायर, ब्रेक, पाँग्रा वा फेयरिंगसमा सीमित भएकोमा वा वायुयानको बाहिरी पत्रमा साना चोट वा छिद्र भई क्षति भएकोमा यस खण्ड बमोजिम दुर्घटना भएको मानिने छैन । </div><div class="content-paragraph sub-list-item"> (३) वायुयान अन्य वायुयान वा वस्तुसँग ठक्कर खाएको, खसेको, जलेको वा अन्य कुनै किसिमले नष्ट भएको, </div><div class="content-paragraph sub-list-item"> (४) वायुयान हराएको वा पूर्ण रुपमा पहुँच बाहिर भएको । </div><div class="content-paragraph"><span class="bold">स्पष्टीकरण :</span> यस उपखण्डको प्रयोजनको लागि “वायुयान हराएको” भन्नाले वायुयानको आधिकारिक खोजतलासको कार्य अन्त्य गरिएको वा दुर्घटनाग्रस्त वायुयानको भग्नावशेष रहेको स्थान फेला नपरेको अवस्था समेतलाई जनाउँछ । </div><div class="content-paragraph sub-list-item"> (ज) “दुर्घटनाको राज्य” भन्नाले वायुयान दुर्घटना भएको राज्य सम्झनु पर्छ । </div><div class="content-paragraph sub-list-item"> (झ) “निर्माताको राज्य” भन्नाले वायुयान निर्माण गर्ने संस्था रहेको राज्य सम्झनु पर्छ । </div><div class="content-paragraph sub-list-item"> (ञ) “प्रमुख चालक” भन्नाले वायुयान उडानको अवधिभर वायुयानको उडान र सुरक्षाको लागि जिम्मेवारी पाएको वायुयान चलाउने मुख्य व्यक्ति सम्झनु पर्छ। </div><div class="content-paragraph sub-list-item"> (ट) “प्राधिकरण” भन्नाले प्रचलित कानून बमोजिम स्थापना भएको नेपाल नागरिक उड्डयन प्राधिकरण सम्झनु पर्छ । </div><div class="content-paragraph sub-list-item"> (ठ) “फ्लाइट रेकर्डर” भन्नाले वायुयानमा जडान गरिएको उडान सम्बन्धी जानकारी रेकर्ड गर्ने यन्त्र सम्झनु पर्छ र सो शब्दले फ्लाइट डाटा रेकर्डर र ककपिट भ्वाइस रेकर्डर समेतलाई जनाउँछ । </div><div class="content-paragraph sub-list-item"> (ड) “मन्त्रालय” भन्नाले संस्कृति, पर्यटन तथा नागरिक उड्डयन मन्त्रालय सम्झनु पर्छ । </div><div class="content-paragraph sub-list-item"> (ढ) “महानिर्देशक” भन्नाले प्राधिकरणको महानिर्देशक सम्झनु पर्छ । </div><div class="content-paragraph sub-list-item"> (ण) “वायुयान धनी” भन्नाले जसको नाममा वायुयान दर्ता भएको छ सो व्यक्ति वा संस्था सम्झनु पर्छ र सो शब्दले कुनै वायुयान भाडामा लिएको भए सो भाडामा लिने व्यक्ति वा संस्था समेतलाई जनाउँछ । </div><div class="content-paragraph sub-list-item"> (त) “वायुयान सञ्चालक” भन्नाले प्रचलित कानून बमोजिम वायुयान सञ्चालन गर्ने वा वायुयान सञ्चालन गर्न अख्तियारी पाएको व्यक्ति वा संस्था सम्झनु पर्छ । </div><div class="content-paragraph sub-list-item"> (थ) “स्थानीय निकाय” भन्नाले गाउँ विकास समिति वा नगरपालिका सम्झनु पर्छ। </div><div class="content-paragraph sub-list-item"> (द) “सञ्चालकको राज्य” भन्नाले वायुयान सञ्चालकको प्रमुख व्यावसायिक केन्द्र रहेको राज्य र त्यस्तो केन्द्र नरहेको अवस्थामा वायुयान सञ्चालन गर्ने उद्देश्यले वायुयान सञ्चालक रहे बसेको राज्य सम्झनु पर्छ । </div><div class="content-paragraph sub-list-item"> (ध) “सहचालक” भन्नाले प्रमुख चालकको सहयोगी भै वायुयान चलाउने व्यक्ति सम्झनु पर्छ । </div><div class="document-subtitle">परिच्छेद - २</div><div class="document-subtitle">दुर्घटनाको सूचना, घटनास्थलको सुरक्षा तथा सबुत प्रमाणको संरक्षण</div><div class="content-paragraph list-item"><span class="bold">३. दुर्घटनाको सूचना दिनु पर्ने :</span> (१) कसैले नेपालको इलाकाभित्र वायुयान दुर्घटना भएको देखेमा सो सम्बन्धी सूचना यथाशीघ्र छिटो नजिकको नागरिक उड्डयन कार्यालय, जिल्ला प्रशासन कार्यालय, प्रहरी कार्यालय वा स्थानीय निकायलाई दिनु पर्नेछ । </div><div class="content-paragraph list-item"> (२) उपनियम (१) बमोजिम दुर्घटना सम्बन्धी सूचना प्राप्त भएमा सम्बन्धित कार्यालय वा निकायले त्यसको जानकारी यथाशीघ्र छिटो साधनद्वारा प्रहरी तथा सम्पर्क अधिकृतलाई दिनु पर्नेछ । </div><div class="content-paragraph"><span class="bold">स्पष्टीकरण :</span> यस परिच्छेदको प्रयोजनको लागि “सम्पर्क अधिकृत” भन्नाले दुर्घटना सम्बन्धी सूचना प्राप्त गर्नको लागि मन्त्रालयले तोकेको कर्मचारी सम्झनु पर्छ । </div><div class="content-paragraph list-item"> (३) उपनियम (१) र (२) मा जुनसुकै कुरा लेखिएको भए तापनि देहायको स्थानमा वायुयान दुर्घटना भएमा देहायका व्यक्तिले दुर्घटना सम्बन्धी सूचना देहायका निकाय वा अधिकारीलाई यथाशीघ्र छिटो साधनद्वारा दिनु पर्नेछ :- </div><div class="content-paragraph sub-list-item"> (क) विमानस्थल क्षेत्रभित्र वायुयान दुर्घटना भएकोमा विमानस्थल प्रमुखले महानिर्देशकलाई, </div><div class="content-paragraph sub-list-item"> (ख) विमानस्थल क्षेत्र बाहेक नेपालको इलाकाभित्र वायुयानको दुर्घटना भएकोमा वायुयानको प्रमुख चालक, सहचालक वा चालक दलका अन्य सदस्य जीवित वा त्यस्तो सूचना दिन सक्ने भएमा निजले नजिकको एयर ट्राफिक सेवा इकाई, नागरिक उड्डयन कार्यालय वा महानिर्देशकलाई र हवाइ यातायात नियन्त्रक वा विमानस्थलमा कार्यरत अन्य कर्मचारीले महानिर्देशक वा सम्पर्क अधिकृतलाई, </div><div class="content-paragraph sub-list-item"> (ग) नेपालमा दर्ता भएको कुनै वायुयान नेपाल बाहिर दुर्घटना भएकोमा वायुयान सञ्चालक वा निजको प्रतिनिधिले सम्बन्धित राज्यमा नेपालको कुटनैतिक नियोग भए सो नियोग र त्यस्तो नियोग नभएमा महानिर्देशक वा सम्पर्क अधिकृतलाई । </div><div class="content-paragraph list-item"> (४) उपनियम (३) बमोजिम वायुयानको दुर्घटना सम्बन्धी सूचना प्राप्त भएमा महानिर्देशकले यथाशीघ्र छिटो त्यस्तो सूचना मन्त्रालय र सम्पर्क अधिकृतलाई दिनु पर्नेछ । </div><div class="content-paragraph list-item"> (५) उपनियम (३) को खण्ड (ख) बमोजिम हवाई यातायात नियन्त्रक वा विमानस्थलमा कार्यरत कुनै कर्मचारीले सूचना दिँदा मन्त्रालयले निर्धारण गरेको ढाँचामा दिनु पर्नेछ । </div><div class="content-paragraph list-item"><span class="bold">४. विदेशी राज्य वा संस्थालाई दुर्घटनाको जानकारी दिनु पर्ने :</span> विदेशी राज्यमा दर्ता भएको वायुयान नेपालको इलाकाभित्र दुर्घटना भएकोमा सम्पर्क अधिकृतले त्यस्तो जानकारी यथाशीघ्र छिटो र उपयुक्त साधनद्वारा देहायका राज्य, नियोग र संगठनलाई दिनु पर्नेछ :- </div><div class="content-paragraph sub-list-item"> (क) दर्ताको राज्य, </div><div class="content-paragraph sub-list-item"> (ख) सञ्चालकको राज्य, </div><div class="content-paragraph sub-list-item"> (ग) डिजाइनको राज्य, </div><div class="content-paragraph sub-list-item"> (घ) निर्माताको राज्य, </div><div class="content-paragraph sub-list-item"> (ङ) नेपालभित्र त्यस्तो राज्यको कुटनैतिक नियोग भए सो नियोग, </div><div class="content-paragraph sub-list-item"> (च) अधिकतम उडान योग्य तौल दुई हजार दुई सय पचास किलोग्राम भन्दा बढीको वायुयान भए अन्तर्राष्ट्रिय नागरिक उड्डयन संगठन । </div><div class="content-paragraph list-item"><span class="bold">५. सूचना दिँदा खुलाउनु पर्ने विवरण :</span> (१) महानिर्देशक र सम्पर्क अधिकृतले नियम ३ को उपनियम (४) र नियम ४ बमोजिम सूचना दिँदा वा जानकारी गराउँदा यथासम्भव देहायका विवरणहरु उल्लेख गरेको हुनु पर्नेछ :- </div><div class="content-paragraph sub-list-item"> (क) दर्ताको राज्य, </div><div class="content-paragraph sub-list-item"> (ख) वायुयानको उत्पादक, मोडेल, दर्ता चिन्ह र वायुयानको सिलसिलेवार नम्बर, </div><div class="content-paragraph sub-list-item"> (ग) वायुयान धनी तथा वायुयान सञ्चालक, </div><div class="content-paragraph sub-list-item"> (घ) चालक दलका सदस्यहरुको नाम, राष्ट्रियता तथा यात्रुको विवरण, </div><div class="content-paragraph sub-list-item"> (ङ) दुर्घटनाको मिति, स्थानीय र प्रमाणिक समय, </div><div class="content-paragraph sub-list-item"> (च) वायुयानको अन्तिम प्रस्थान विन्दु तथा अवतरण हुने स्थान, </div><div class="content-paragraph sub-list-item"> (छ) दुर्घटनास्थल सहज रुपले पत्ता लगाउन सकिने विवरण (भौगोलिक चिन्ह तथा अक्षांश र देशान्तर) </div><div class="content-paragraph sub-list-item"> (ज) दुर्घटनास्थलको भौगोलिक अवस्थिति, </div><div class="content-paragraph sub-list-item"> (झ) दुर्घटनाबाट मृत्यु भएका र गम्भीर घाइते भएका व्यक्तिको नाम र सङ्ख्या, </div><div class="content-paragraph sub-list-item"> (ञ) दुर्घटनाको प्रकृति तथा वायुयानमा पुग्न गएको क्षतिको सम्भावित विवरण, </div><div class="content-paragraph sub-list-item"> (ट) वायुयानमा कुनै हानिकारक सामान भए सोको विवरण, </div><div class="content-paragraph sub-list-item"> (ठ) जाँचको स्थिति । </div><div class="content-paragraph list-item"> (२) उपनियम (१) बमोजिमको विवरण सरल अङ्गेरजी र नेपाली भाषामा लेखिएको हुनु पर्नेछ । </div><div class="content-paragraph list-item"> (३) उपनियम (१) बमोजिमको विवरण एकै पटक प्राप्त नभएमा पटक पटक गरी पठाउन सकिनेछ । </div><div class="content-paragraph list-item"><span class="bold">६. दुर्घटनास्थलको सुरक्षा तथा सबुत प्रमाणको संरक्षणको व्यवस्था मिलाउनु पर्ने :</span> (१) नियम ३ बमोजिम नेपालको इलाकाभित्र वायुयान दुर्घटना भएको सूचना प्राप्त भएमा सम्बन्धित जिल्ला प्रशासन कार्यालयले यथाशिघ्र छिटो दुर्घटनास्थलको सुरक्षा तथा सबुत प्रमाणको संरक्षण गर्ने सम्बन्धमा देहायको व्यवस्था मिलाउनु पर्नेछ :- </div><div class="content-paragraph sub-list-item"> (क) अनधिकृत व्यक्तिलाई दुर्घटनास्थलमा प्रवेश गर्न नदिने, </div><div class="content-paragraph sub-list-item"> (ख) दुर्घटनाग्रस्त वायुयान र त्यसको भागलाई बढी बिग्रन वा नासिन नदिई सुरक्षित राख्ने, </div><div class="content-paragraph sub-list-item"> (ग) जाँचको लागि आवश्यक पर्ने समयसम्म दुर्घटना सम्बन्धी सबुत प्रमाणको संरक्षण गर्ने, </div><div class="content-paragraph sub-list-item"> (घ) सबुत प्रमाण संरक्षणको निमित्त आवश्यक भए दुर्घटनास्थल तथा दुर्घटनाग्रस्त वायुयानको फोटो खिचाई राख्ने, </div><div class="content-paragraph sub-list-item"> (ङ) दुर्घटनाग्रस्त वायुयान, वायुयानमा रहेको मालसामान, मृतकको शव वा अन्य चिज नासिन, चोरिन वा हराउन नदिने । </div><div class="content-paragraph list-item"> (२) उपनियम (१) मा जुनसुकै कुरा लेखिएको भए तापनि दुर्घटनाग्रस्त वायुयानको दर्ताको राज्य, सञ्चालकको राज्य, डिजाइनको राज्य वा निर्माताको राज्यले आफ्नो आधिकारिक प्रतिनिधिबाट दुर्घटनास्थलको निरीक्षण नगरेसम्म सो दुर्घटनास्थल सुरक्षित राखी दिन अनुरोध गरेमा सम्पर्क अधिकृतले आवश्यकता अनुसार नेपाल सरकारको अन्य निकायको सहयोग लिई सम्भव भएसम्म जाँच कार्य प्रभावकारी रुपमा सञ्चालन गर्न मिल्ने गरी त्यस्तो दुर्घटनास्थल सुरक्षित राख्ने व्यवस्था मिलाउनु पर्नेछ । </div><div class="content-paragraph list-item"> (३) यस नियममा अन्यत्र जुनसुकै कुरा लेखिएको भए तापनि सम्पर्क अधिकृतले कारण खुलाई देहायको आदेश दिन सक्नेछ :- </div><div class="content-paragraph sub-list-item"> (क) आगो वा अन्य कुनै कुराबाट वायुयानमा रहेको मालसामान, शव, डाँक वा अन्य यस्तै बहुमुल्य पदार्थलाई बचाउ गर्नको लागि त्यस्तो मालसामान, शव, डाँक वा अन्य मालसामान वायुयानबाट झिक्न, निकाल्न वा अन्य सुरक्षित स्थानमा लगि राख्न, </div><div class="content-paragraph sub-list-item"> (ख) हवाई यातायातलाई चालू राख्न वा जनसाधारणलाई पर्ने बाधा र खतरा हटाउनको लागि दुर्घटनाग्रस्त वायुयानलाई घटनास्थलबाट हटाउन । </div><div class="content-paragraph list-item"><span class="bold">७. दुर्घटनास्थलमा प्राविधिक टोली खटाउनु पर्ने :</span> (१) मन्त्रालयले दुर्घटनाको सूचना प्राप्त हुनासाथ दुर्घटनाको प्रारम्भिक छानविन गर्न तथा सो सम्बन्धमा आवश्यक सबुत प्रमाण संकलन गर्ने कार्य समेतको लागि यथाशीघ्र छिटो दुर्घटनास्थलमा प्राविधिक टोली खटाउनु पर्नेछ । </div><div class="content-paragraph list-item"> (२) उपनियम (१) बमोजिम खटाइएको प्राविधिक टोलीले दुर्घटनाको छानविन गरी संकलन गरेको सबुत प्रमाण समेत उल्लेख गरी तत्सम्बन्धी प्रारम्भिक प्राविधिक प्रतिवेदन मन्त्रालयको सचिव समक्ष पेश गर्नु पर्नेछ । </div><div class="content-paragraph list-item"><span class="bold">८. वायुयान तथा मालसामान हस्तान्तरण गर्न सक्ने :</span> दुर्घटनाग्रस्त वायुयान तथा सोको भाग वा वायुयानमा रहेका मालसामान दुर्घटना जाँचको लागि आवश्यक पर्ने नदेखिएमा मन्त्रालयले त्यस्तो वायुयान तथा सोको भाग वा वायुयानमा रहेका मालसामान आधिकारिक प्रतिनिधिलाई हस्तान्तरण गर्न सक्नेछ । </div><div class="content-paragraph indent"> तर वायुयानमा रहेका निजी मालसामान सम्बन्धित व्यक्ति वा निजका प्रतिनिधि उपस्थित भए निजलाई हस्तान्तरण गरिनेछ । </div><div class="document-subtitle">परिच्छेद - ३</div><div class="document-subtitle">दुर्घटना जाँच सम्बन्धी व्यवस्था</div><div class="content-paragraph list-item"><span class="bold">९. दुर्घटनाको जाँच गर्ने अधिकार :</span> (१) नेपालको इलाकाभित्र भएका जुनसुकै किसिमका दुर्घटनाको सम्बन्धमा जाँच गराउने अधिकार नेपाल सरकारलाई हुनेछ । </div><div class="content-paragraph indent"> तर कुनै दुर्घटनाको सम्बन्धमा प्राधिकरणले प्रारम्भिक छानविन गरी प्राविधिक प्रतिवेदन लिन यस उपनियममा लेखिएको कुराले बाधा पर्ने छैन । </div><div class="content-paragraph list-item"> (२) नेपाल सरकारले आवश्यकता अनुसार कुनै दुर्घटनाको सम्बन्धमा विज्ञ वा अनुसन्धानकर्ताबाट जाँच गराउन सक्नेछ । </div><div class="content-paragraph list-item"><span class="bold">१०. आयोग सम्बन्धी व्यवस्था :</span> (१) नेपाल सरकारले कुनै दुर्घटनाको बारेमा विस्तृत जाँच गराउन आवश्यक ठानेमा त्यस्तो दुर्घटनाको सम्बन्धमा जाँच गरी मन्त्रालय समक्ष प्रतिवेदन पेश गर्नको लागि दुर्घटना जाँच आयोगको गठन गर्न सक्नेछ । </div><div class="content-paragraph list-item"> (२) उपनियम (१) बमोजिम आयोग गठन गर्दा नेपाल सरकारले देहाय बमोजिमको योग्यता भएका व्यक्तिहरुमध्येबाट उपयुक्त व्यक्तिलाई आयोगको संयोजक वा सदस्यमा तोक्न वा नियुक्त गर्न सक्नेछ :- </div><div class="content-paragraph sub-list-item"> (क) नागरिक उड्डयन क्षेत्रमा पाइलट, वायुयानसँग सम्बन्धित इन्जिनियर वा एयर ट्राफिक कन्ट्रोलरको रुपमा कम्तीमा पन्ध्र वर्षको कार्य अनुभव प्राप्त, </div><div class="content-paragraph sub-list-item"> (ख) हवाई दुर्घटना जाँच सम्बन्धी तालीम प्राप्त, </div><div class="content-paragraph sub-list-item"> (ग) आयोगको संयोजकको हकमा नागरिक उड्डयन क्षेत्रमा पर्याप्त ज्ञान, अनुभव, हवाई दुर्घटना जाँचको अनुभव र विशेषज्ञता हासिल गरेको । </div><div class="content-paragraph list-item"> (३) उपनियम (२) मा जुनसुकै कुरा लेखिएको भएतापनि दुर्घटना भएको वायुयानको सञ्चालक वा सेवा प्रदायकसँग प्रत्यक्ष वा अप्रत्यक्ष रुपमा सम्बन्ध भएको व्यक्ति आयोगको संयोजक वा सदस्य हुन योग्य हुने छैन । </div><div class="content-paragraph list-item"> (४) आयोगको सचिवालय मन्त्रालयमा रहनेछ। </div><div class="content-paragraph list-item"> (५) आयोगको बैठक सम्बन्धी कार्यविधि आयोग आफैले निर्धारण गरे बमोजिम हुनेछ। </div><div class="content-paragraph list-item"> (६) आयोगको कार्य अवधि आयोग गठन गर्दाका बखत नेपाल सरकारले निर्धारण गरे बमोजिम हुनेछ । </div><div class="content-paragraph list-item"><span class="bold">११. आयोगको काम, कर्तव्य र अधिकार :</span> आयोगको काम, कर्तव्य र अधिकार देहाय बमोजिम हुनेछ :- </div><div class="content-paragraph sub-list-item"> (क) दुर्घटनास्थल र दुर्घटनाग्रस्त वायुयानमा प्रवेश गरी जाँच गर्ने र जाँचको काम समाप्त नभएसम्म वायुयान र वायुयानको कुनै पार्टपुर्जा वा भग्नावशेषलाई हलचल नगराई यथावत् राख्न लगाउने, </div><div class="content-paragraph sub-list-item"> (ख) वायुयान वा वायुयानको कुनै पार्टपुर्जा, यन्त्र वा वायुयानमा राखिएको मालसामान जाँच गर्ने वा गराउने, सोको विश्लेषणात्मक परीक्षण गर्ने तथा जाँचको कार्य समाप्त नभएसम्म त्यसलाई सुरक्षित गरी यथावत् राख्न लगाउने समेतका आवश्यक कार्य गर्ने, </div><div class="content-paragraph sub-list-item"> (ग) दुर्घटनाग्रस्त वायुयानको भग्नावशेष, अन्य सम्बन्धित मालसामान, फ्लाईट रेकर्डर र ए.टि.एस. रेकर्डहरु कब्जामा लिने, </div><div class="content-paragraph sub-list-item"> (घ) दुर्घटनासँग सम्बन्धित आवश्यक पुस्तक, कागजपत्र, प्रमाणपत्र र अरु सामग्री सम्बन्धित व्यक्ति वा संस्थाबाट पेश गर्न लगाउने र जाँच कार्य समाप्त नभएसम्म त्यस्तो सामग्री कब्जामा राख्ने, </div><div class="content-paragraph sub-list-item"> (ङ) कुनै व्यक्तिलाई साक्षीको रुपमा लिखित वा मौखिक सूचनाद्वारा उपस्थित गराई निजसँग आवश्यक सूचना लिने वा निजको लिखित बयान लिने, </div><div class="content-paragraph sub-list-item"> (च) आवश्यकता अनुसार लिखित सूचना दिई दुर्घटनासँग सम्बन्धित जुनसुकै स्थानमा प्रवेश गर्ने, </div><div class="content-paragraph sub-list-item"> (छ) दुर्घटनाको सम्बन्धमा प्रमुख जिल्ला अधिकारी, प्रहरी वा कुनै निकाय वा व्यक्तिबाट कुनै सबुत प्रमाण, जानकारी वा कागजात प्राप्त हुन आएमा आवश्यक छानविन गरी प्रमाणको रुपमा राख्ने, </div><div class="content-paragraph sub-list-item"> (ज) जाँचको क्रममा फ्लाईट रेकर्डर पढ्ने व्यवस्था अविलम्ब मिलाउने, नेपालमा फ्लाईट रेकर्डर पढ्ने सुविधा उपलब्ध नभएमा सो सुविधा उपलब्ध भएको अन्य मुलुकमा पठाउने र फ्लाईट रेकर्डरको प्रभावकारी उपयोगको व्यवस्था गर्ने, </div><div class="content-paragraph sub-list-item"> (झ) आवश्यकतानुसार दुर्घटनामा परेका चालक दलका सदस्य, उडान दलका सदस्य, यात्रु तथा अन्य व्यक्तिको योग्य चिकित्सकबाट मेडिकल परीक्षण गराउने व्यवस्था गर्ने, </div><div class="content-paragraph sub-list-item"> (ञ) दुर्घटनाबाट मृत्यु भएका चालक दलका सदस्य, उडान दलका सदस्य, यात्रु तथा अन्य व्यक्तिको दक्ष प्याथोलोजिष्टबाट पूर्ण शव परीक्षण (अटोप्सी) गराउने, </div><div class="content-paragraph sub-list-item"> (ट) दुर्घटना जाँच सम्बन्धमा आवश्यकतानुसार अन्तर्राष्ट्रिय नागरिक उड्डयन संगठन, क्षेत्रीय उड्डयन संगठन, सम्बद्ध निकाय वा व्यक्तिसँग विशेषज्ञ सहयोग वा सेवा लिने, </div><div class="content-paragraph sub-list-item"> (ठ) अपहरण, विध्वंसात्मक वा आतङ्ककारी जस्ता गैरकानूनी क्रियाकलापबाट वायुयानको दुर्घटना भएको देखिएमा त्यसको जानकारी तुरुन्त प्रहरी तथा राष्ट्रिय नागरिक उड्डयन सुरक्षा समितिलाई दिने, </div><div class="content-paragraph sub-list-item"> (ड) दुर्घटना जाँचका लागि आयोगका संयोजक तथा सदस्यहरुको जिम्मेवारी तोकी जाँच कार्य सञ्चालन गर्ने, </div><div class="content-paragraph sub-list-item"> (ढ) दुर्घटना जाँच कार्य निष्पक्ष एवं स्वतन्त्रपूर्वक सम्पन्न गर्नको लागि अन्य आवश्यक कार्य गर्ने । </div><div class="content-paragraph list-item"><span class="bold">१२. आयोगलाई सहयोग गर्नु पर्ने :</span> (१) आयोगले दुर्घटना जाँच कार्यमा आवश्यक सहयोगको लागि सम्बन्धित व्यक्ति वा निकायसँग अनुरोध गर्न सक्नेछ । </div><div class="content-paragraph list-item"> (२) उपनियम (१) बमोजिम अनुरोध भई आएमा सम्बन्धित व्यक्ति वा निकायले आयोगलाई आवश्यक सहयोग गर्नु पर्नेछ । </div><div class="content-paragraph list-item"> (३) उपनियम (२) बमोजिम सहयोग नगर्ने व्यक्ति वा निकायका पदाधिकारी कुनै सार्वजनिक निकायमा कार्यरत रहेको भए आयोगले त्यस्ता व्यक्ति वा पदाधिकारीलाई आवश्यक कारबाहीको लागि सम्बन्धित निकाय समक्ष लेखी पठाउन सक्नेछ । </div><div class="content-paragraph list-item"> (४) उपनियम (३) बमोजिम लेखी आएमा सम्बन्धित निकायले त्यस्ता व्यक्ति वा पदाधिकारीलाई निजको सेवा, शर्त सम्बन्धी कानून बमोजिम विभागीय कारबाही गर्नु पर्नेछ । </div><div class="content-paragraph list-item"> (५) उपनियम (४) बमोजिम कारबाही गर्नु पूर्व निजको सेवा, शर्त सम्बन्धी कानून बमोजिम सफाई पेश गर्ने मनासिब माफिकको मौका दिनु पर्नेछ । </div><div class="content-paragraph list-item"><span class="bold">१३. आधिकारिक प्रतिनिधि सम्बन्धी व्यवस्था :</span> (१) नेपालको इलाकाभित्र भएको दुर्घटना जाँच कार्यमा दर्ताको राज्य, सञ्चालकको राज्य, डिजाइनको राज्य वा निर्माताको राज्यले आफ्नो प्रतिनिधित्व गराउन चाहेमा आधिकारिक प्रतिनिधि नियुक्ति गरी पठाउन सक्नेछ । </div><div class="content-paragraph list-item"> (२) उपनियम (१) मा जुनसुकै कुरा लेखिएको भए तापनि कुनै विदेशी राज्यले चाहेमा दुर्घटनाको जाँच कार्यमा सहयोग गर्न वा सो सम्बन्धमा आवश्यक सूचना, सुविधा वा विशेषज्ञ उपलब्ध गराउन आफ्नो आधिकारिक प्रतिनिधि नियुक्ति गरी पठाउन सक्नेछ । </div><div class="content-paragraph list-item"> (३) उपनियम (१) र (२) बमोजिमका आधिकारिक प्रतिनिधिलाई आयोगको अनुमतिमा देहायको अधिकार हुनेछ :- </div><div class="content-paragraph sub-list-item"> (क) दुर्घटना क्षेत्रको निरीक्षण गर्ने, </div><div class="content-paragraph sub-list-item"> (ख) दुर्घटनाग्रस्त वायुयानको भग्नावशेषको परीक्षण गर्ने, </div><div class="content-paragraph sub-list-item"> (ग) साक्षीबाट सूचना प्राप्त गर्ने र साक्षीलाई सोधिने प्रश्न बारे सुझाव दिने, </div><div class="content-paragraph sub-list-item"> (घ) उपलब्ध प्रासङ्गिक प्रमाण उपर पहुँच प्राप्त गर्ने, </div><div class="content-paragraph sub-list-item"> (ङ) आवश्यक कागजातको प्रतिलिपि प्राप्त गर्ने, </div><div class="content-paragraph sub-list-item"> (च) रेकर्ड गरिएका सूचना पढ्ने, </div><div class="content-paragraph sub-list-item"> (छ) पार्टपुर्जा परीक्षण, दुर्घटनाको प्राविधिक प्रस्तुतीकरण (ब्रिफिङ्ग) तथा सिमुलेसन कार्य गर्ने जस्ता दुर्घटना क्षेत्रभन्दा बाहिर गरिने जाँच कार्यमा सहभागी हुने, </div><div class="content-paragraph sub-list-item"> (ज) दुर्घटनाको जाँच सम्बन्धी अन्य कार्यमा सहभागी हुने । </div><div class="content-paragraph list-item"> (४) यस नियममा अन्यत्र जुनसुकै कुरा लेखिएको भए तापनि दुर्घटनामा कुनै विदेशी राज्यको नागरिक गम्भीर घाइते वा मृत्यु भएमा र त्यस्तो राज्यले दुर्घटना जाँच कार्यमा संलग्न हुन चाहेमा एक जना विशेषज्ञ नियुक्ति गर्न सक्नेछ । </div><div class="content-paragraph list-item"> (५) उपनियम (४) बमोजिम नियुक्त विशेषज्ञलाई आयोगको अनुमतिमा देहायको अधिकार हुनेछ :- </div><div class="content-paragraph sub-list-item"> (क) दुर्घटनास्थलको निरीक्षण गर्ने, </div><div class="content-paragraph sub-list-item"> (ख) दुर्घटनासँग सम्बन्धित प्रासङ्गिक, तथ्यगत तथा अन्य जानकारी र सूचना प्राप्त गर्ने । </div><div class="content-paragraph list-item"> (६) आधिकारिक प्रतिनिधि वा विशेषज्ञले आफूलाई प्राप्त सबै प्रासङ्गिक सूचना आयोगलाई उपलब्ध गराउनु पर्नेछ । </div><div class="content-paragraph list-item"> (७) आधिकारिक प्रतिनिधि वा विशेषज्ञले आयोगको अनुमति बिना कुनै पनि सूचना सार्वजनिक गर्न र छलफलमा ल्याउन पाउने छैन । </div><div class="content-paragraph list-item"> (८) नेपालमा दर्ता भएको वायुयान विदेशी मुलुकमा दुर्घटना भएमा उक्त दुर्घटना जाँचको सन्दर्भमा नेपाल सरकारले आफ्नो आधिकारिक प्रतिनिधि नियुक्ति गरी पठाउन सक्नेछ । </div><div class="content-paragraph list-item"> (९) उपनियम (८) बमोजिम नियुक्त आधिकारिक प्रतिनिधिको अधिकार तथा दायित्व निजलाई नियुक्ति गर्दाको बखत नेपाल सरकारले निर्धारण गरे बमोजिम हुनेछ । </div><div class="content-paragraph list-item"><span class="bold">१४. अभिलेख गोप्य हुने :</span> (१) यस नियमावलीमा अन्यत्र जुनसुकै कुरा लेखिएको भए तापनि दुर्घटना जाँचको लागि बाहेक देहायका अभिलेखहरु गोप्य रहने छन् :- </div><div class="content-paragraph sub-list-item"> (क) जाँचको क्रममा विभिन्न व्यक्तिसँग गरिएको सोधपुछ वा लिइएको बयान, </div><div class="content-paragraph sub-list-item"> (ख) वायुयान सञ्चालनसँग सम्बद्ध व्यक्तिसँग भएको सूचना आदान प्रदानका लिखित वा रेकर्ड गरिएका अभिलेख, </div><div class="content-paragraph sub-list-item"> (ग) दुर्घटनामा परेका व्यक्तिको मेडिकल र अन्य व्यक्तिगत जानकारी, </div><div class="content-paragraph sub-list-item"> (घ) ककपिट भ्वाइस रेकर्डिङ्ग र त्यस्तो रेकर्डिङ्गको ट्रान्सक्रिप्ट, </div><div class="content-paragraph sub-list-item"> (ङ) एयर ट्राफिक कन्ट्रोल इकाईको रेकर्डिङ्ग तथा त्यस्तो रेकर्डिङ्गको ट्रान्सक्रिप्ट, फ्लाइट रेकर्डर लगायत सूचनाको विश्लेषणात्मक कथन, </div><div class="content-paragraph sub-list-item"> (च) ककपिट इमेज रेकर्डिङ्ग र त्यस्तो रेकर्डिङ्गको कुनै अंश वा ट्रान्सक्रिप्ट । </div><div class="content-paragraph list-item"> (२) कसैले पनि मन्त्रालयको पूर्व स्वीकृति बिना दुर्घटनाको जाँचको सिलसिलामा प्राप्त सूचना तथा प्रतिवेदन प्रकाशन गर्न र वितरण गर्न हुँदैन । </div><div class="content-paragraph indent"> तर मन्त्रालयबाट प्रतिवेदन सार्वजनिक भईसकेपछि त्यस्तो सूचना प्रकाशन वा वितरण गर्न कुनै बाधा पर्ने छैन । </div><div class="document-subtitle">परिच्छेद - ४</div><div class="document-subtitle">प्रतिवेदन सम्बन्धी व्यवस्था</div><div class="content-paragraph list-item"><span class="bold">१५. प्रारम्भिक प्रतिवेदन पेश गर्ने :</span> (१) आयोगले दुर्घटना सम्बन्धमा प्रारम्भिक जाँचबुझ गरिसकेपछि त्यसको प्रतिवेदन मन्त्रालय समक्ष पेश गर्नु पर्नेछ । </div><div class="content-paragraph list-item"> (२) आयोगले उपनियम (१) बमोजिम मन्त्रालय समक्ष पेश गरेको प्रतिवेदनको प्रतिलिपि देहायका राज्य तथा संगठनमा पठाउनु पर्नेछ :- </div><div class="content-paragraph sub-list-item"> (क) दर्ताको राज्य, </div><div class="content-paragraph sub-list-item"> (ख) सञ्चालकको राज्य, </div><div class="content-paragraph sub-list-item"> (ग) डिजाइनको राज्य, </div><div class="content-paragraph sub-list-item"> (घ) निर्माताको राज्य, </div><div class="content-paragraph sub-list-item"> (ङ) दुर्घटना सम्बन्धमा आवश्यक सूचना, उल्लेखनीय सुविधा तथा विशेषज्ञ उपलब्ध गराउने राज्य, र </div><div class="content-paragraph sub-list-item"> (च) दुर्घटना भएको वायुयानको तौल दुई हजार दुई सय पचास किलोग्राम भन्दा बढी भएमा अन्तर्राष्ट्रिय नागरिक उड्डयन संगठन । </div><div class="content-paragraph list-item"> (३) उपनियम (२) बमोजिमको प्रारम्भिक प्रतिवेदन दुर्घटना भएको सामान्यतया तीस दिनभित्र अङ्ग्रेजी भाषामा तयार गरी कुनै विद्युतीय माध्यम वा हुलाकबाट पठाउनु पर्नेछ । </div><div class="content-paragraph list-item"> (४) उपनियम (३) मा जुनसुकै कुरा लेखिएको भए तापनि उडान सुरक्षालाई प्रत्यक्ष रुपमा असर पार्ने प्रकृतिको सूचना प्राप्त हुनासाथ त्यस्तो सूचना यथाशीघ्र छिटो साधनद्वारा पठाउनु पर्नेछ । </div><div class="content-paragraph list-item"><span class="bold">१६. राय तथा प्रतिक्रियाको लागि प्रतिवेदन पठाउने :</span> (१) आयोगले दुर्घटना सम्बन्धी सम्पूर्ण जाँच कार्य समाप्त भएपछि त्यसको प्रतिवेदन तयार गरी राय तथा प्रतिक्रियाको लागि देहायका राज्यलाई पठाउनु पर्नेछ :- </div><div class="content-paragraph sub-list-item"> (क) दर्ताको राज्य, </div><div class="content-paragraph sub-list-item"> (ख) सञ्चालकको राज्य, </div><div class="content-paragraph sub-list-item"> (ग) डिजाइनको राज्य, </div><div class="content-paragraph sub-list-item"> (घ) निर्माताको राज्य, </div><div class="content-paragraph sub-list-item"> (ङ) दुर्घटना जाँच कार्यमा सहभागी राज्य । </div><div class="content-paragraph list-item"> (२) उपनियम (१) बमोजिम पठाइएको प्रतिवेदन उपर कुनै राय तथा प्रतिक्रिया भएमा सम्बन्धित राज्यले त्यस्तो प्रतिवेदन प्राप्त गरेको तीस दिनभित्र आयोगमा पठाउनु पर्नेछ । </div><div class="content-paragraph list-item"><span class="bold">१७. अन्तिम प्रतिवेदन तयार गर्ने :</span> (१) नियम १६ को उपनियम (२) बमोजिम प्राप्त भएको राय तथा प्रतिक्रियालाई आयोगले त्यसको औचित्यता विचार गरी आंशिक वा पूर्ण रुपमा प्रतिवेदनमा समावेश गर्न सक्नेछ । </div><div class="content-paragraph list-item"> (२) नियम १६ बमोजिम राय तथा प्रतिक्रिया लिने काम समाप्त भएपछि आयोगले संकलित विवरणको आधारमा दुर्घटना सम्बन्धी अन्तिम प्रतिवेदन तयार गरी मन्त्रालय समक्ष पेश गर्नु पर्नेछ । </div><div class="content-paragraph list-item"> (३) उपनियम (२) मा जुनसुकै कुरा लेखिएको भए तापनि नियम १६ को उपनियम (१) बमोजिमका राज्यले सोही नियमको उपनियम (२) बमोजिमको अवधिभित्र राय तथा प्रतिक्रिया नपठाएको कारणबाट मात्र आयोगले अन्तिम प्रतिवेदन तयार गर्न बाधा पर्ने छैन । </div><div class="content-paragraph list-item"><span class="bold">१८. अन्तिम प्रतिवेदन पठाउने :</span> (१) नियम १७ बमोजिम दुर्घटना सम्बन्धी अन्तिम प्रतिवेदन प्राप्त भएपछि मन्त्रालयले नियम १६ को उपनियम (१) मा उल्लिखित राज्य तथा त्यस्तो दुर्घटनाबाट तेस्रो मुलुकको नागरिकको मृत्यु भएको वा गम्भीर घाइते भएकोमा त्यस्तो नागरिकसँग सम्बन्धित राज्यलाई यथाशीघ्र छिटो साधनद्वारा त्यस्तो प्रतिवेदन पठाउनु पर्नेछ । </div><div class="content-paragraph list-item"> (२) उपनियम (१) मा जुनसुकै कुरा लेखिएको भए तापनि दुर्घटना भएको वायुयानको तौल पाँच हजार सात सय किलोग्राम भन्दा बढी भएमा मन्त्रालयले त्यस्तो दुर्घटना जाँचको प्रतिवेदन अन्तर्राष्ट्रिय नागरिक उड्डयन संगठन समेतमा पठाउनु पर्नेछ । </div><div class="content-paragraph list-item"> (३) उपनियम (२) बमोजिम अन्तर्राष्ट्रिय नागरिक उड्डयन संगठनमा प्रतिवेदन पठाउँदा यथाशक्य छिटो र सम्भव भएसम्म दुर्घटना भएको मितिले बाह्र महिनाभित्र पठाउनु पर्नेछ । </div><div class="content-paragraph list-item"><span class="bold">१९. अन्तिम प्रतिवेदन सार्वजनिक गर्ने :</span> दुर्घटना जाँच सम्बन्धी अन्तिम प्रतिवेदन प्राप्त भएपछि मन्त्रालयले प्रचलित कानून बमोजिम सार्वजनिक गर्न नमिल्ने विषय बाहेक प्रतिवेदनमा उल्लिखित अन्य विषय सार्वजनिक गर्नु पर्नेछ । </div><div class="content-paragraph list-item"><span class="bold">२०. प्रमाणको रुपमा नलिइने :</span> आयोगको प्रतिवेदनलाई कुनै पनि अदालती कारबाहीमा सबुत प्रमाणको रुपमा लिइने छैन । </div><div class="content-paragraph list-item"><span class="bold">२१. कार्यान्वयन गर्नु पर्ने :</span> (१) आयोगले उडान सुरक्षालाई सुदृढ गर्नको लागि दुर्घटना जाँचको क्रममा वा अन्तिम प्रतिवेदन मार्फत कुनै सिफारिस गरेको भए त्यस्तो सिफारिस कार्यान्वयन गर्नु गराउनु सम्बन्धित निकायको कर्तव्य हुनेछ । </div><div class="content-paragraph list-item"> (२) नेपालमा दर्ता भएको वायुयान नेपाल बाहिर दुर्घटना भई सो मुलुकमा गठित दुर्घटना जाँच आयोगले नेपालको उडान सुरक्षालाई सुदृढ गर्नको लागि कुनै उडान सुरक्षा सिफारिस गरेको भए सम्बन्धित निकायले त्यस्तो सिफारिस यथाशक्य छिटो कार्यान्वयन गरी सोको जानकारी सम्बन्धित राज्यलाई दिनु पर्नेछ । </div><div class="content-paragraph list-item"> (३) उपनियम (१) वा (२) बमोजिमको सिफारिस लागू गर्न नसक्ने अवस्था भएमा सम्बन्धित निकायले त्यस्तो सिफारिस कार्यान्वयन गर्न नसकेको कारण सहितको जानकारी मन्त्रालयलाई गराउनु पर्नेछ । </div><div class="document-subtitle">परिच्छेद-५</div><div class="document-subtitle">विविध</div><div class="content-paragraph list-item"><span class="bold">२२. गम्भीर घटना वा घटनाको जाँच गराउन सक्ने :</span> (१) यस नियमावलीमा अन्यत्र जुनसुकै कुरा लेखिएको भए तापनि मन्त्रालयले नेपालको इलाकाभित्र भएको वायुयानको गम्भीर घटनाको सम्बन्धमा जाँच गराउन सक्नेछ । </div><div class="content-paragraph indent"> तर गम्भीर घटनाको सम्बन्धमा महानिर्देशकले प्राविधिक टोली खटाई प्रारम्भिक प्राविधिक प्रतिवेदन लिन कुनै बाधा पर्ने छैन । </div><div class="content-paragraph"><span class="bold">स्पष्टीकरण :</span> यस परिच्छेदको प्रयोजनको लागि “गम्भीर घटना” भन्नाले कुनै वायुयानको दुर्घटना नभएको तर दुर्घटना हुन सक्ने संकेत गरेको घटना सम्झनु पर्छ । </div><div class="content-paragraph list-item"> (२) उपनियम (१) बमोजिम महानिर्देशकले प्रारम्भिक प्राविधिक प्रतिवेदन लिएकोमा सोको एकप्रति मन्त्रालय समक्ष पेश गर्नु पर्नेछ । </div><div class="content-paragraph list-item"> (३) यस नियमावलीमा अन्यत्र जुनसुकै कुरा लेखिएको भए तापनि महानिर्देशकले नेपालको इलाकाभित्र भएको घटनाको जाँच गराउन सक्नेछ । </div><div class="content-paragraph"><span class="bold">स्पष्टीकरण :</span> यस परिच्छेदको प्रयोजनको लागि “घटना” भन्नाले वायुयान सञ्चालनसँग सम्बन्धित उडान सुरक्षामा प्रभाव पार्ने वा पार्न सक्ने दुर्घटना बाहेकको अन्य अवस्था सम्झनु पर्छ । </div><div class="content-paragraph list-item"><span class="bold">२३. पुनः जाँच गराउन सक्ने :</span> दुर्घटना जाँचको कार्य औपचारिक रुपमा समाप्त भैसकेपछि सो दुर्घटना सम्बन्धी नयाँ र महत्वपूर्ण प्रमाण उपलब्ध भई सो प्रमाणबाट दुर्घटना जाँच प्रतिवेदनमा तथ्यगत फरक पर्ने अवस्था देखिएमा नेपाल सरकारले त्यस्तो दुर्घटनाको यस नियमावली बमोजिम पुनः जाँच गराउन सक्नेछ । </div><div class="content-paragraph list-item"><span class="bold">२४. दुर्घटना सूचना प्रणाली लागू गर्ने :</span> (१) प्राधिकरणले नेपालको इलाकाभित्र उड्डयन सुरक्षालाई प्रभावकारी बनाउन दुर्घटना सूचना प्रणाली विकास गरी लागू गर्नेछ । </div><div class="content-paragraph list-item"> (२) प्राधिकरणले दुर्घटना सूचना प्रणालीमा नपर्ने तर उडान सुरक्षामा प्रभाव पार्ने किसिमका सूचना समेत संकलन गर्ने उद्देश्यले ऐच्छिक तथा अनिवार्य दुर्घटना सूचना प्रणाली विकास गरी लागू गर्न सक्नेछ । </div><div class="content-paragraph list-item"> (३) प्राधिकरणले हवाई उड्डयन सुरक्षा गर्न, हवाई उड्डयन सुरक्षा सम्बन्धमा सम्बन्धित सबैलाई सचेत गराउन तथा भविष्यमा हुन सक्ने दुर्घटना रोक्न सहयोग पुऱ्याउने काम समेतको लागि दुर्घटना तथ्याङ्क प्रणाली स्थापना गर्न सक्नेछ । </div><div class="content-paragraph list-item"> (४) प्राधिकरणले उपनियम (३) बमोजिमको तथ्याङ्क समय समयमा मन्त्रालयलाई समेत उपलब्ध गराउनु पर्नेछ । </div><div class="content-paragraph list-item"> (५) उपनियम (३) बमोजिमको तथ्याङ्क प्रणालीको लागि सूचना उपलब्ध गराउने व्यक्तिको नाम निजले सार्वजनिक गर्न नचाहेमा गोप्य राखिनेछ । </div><div class="content-paragraph list-item"><span class="bold">२५. दुर्घटना जाँचको खर्च :</span> दुर्घटना तथा गम्भीर घटनाको जाँच कार्यमा लाग्ने खर्च नेपाल सरकारले उपलब्ध गराउनेछ । </div><div class="content-paragraph list-item"><span class="bold">२६. प्राधिकरण मार्फत गराउन सक्ने :</span> नेपाल सरकार वा मन्त्रालयले यस नियम बमोजिम आफूले गर्नु पर्ने कुनै कार्य आवश्यकता अनुसार प्राधिकरण मार्फत गराउन सक्नेछ । </div><div class="content-paragraph list-item"><span class="bold">२७. एनेक्स तथा म्यानुअल बमोजिम हुने :</span> कुनै दुर्घटना, गम्भीर घटना तथा घटनाको जाँचको सम्बन्धमा यस नियमावलीमा लेखिएको कुरामा यसै नियमावली बमोजिम र यस नियमावलीमा नलेखिएको कुरामा अन्तर्राष्ट्रिय नागरिक उड्डयन संगठनद्वारा जारी भएको एनेक्स तथा म्यानुअल बमोजिम हुनेछ । </div><div class="content-paragraph list-item"><span class="bold">२८. कार्यविधि बनाउन सक्ने :</span> मन्त्रालयले गैर सैनिक हवाई उडान (सिभिल एभिएशन) ऐन, २०१५ तथा यस नियमावलीको प्रभावकारी कार्यान्वयनका लागि आवश्यक कार्यविधि बनाई लागू गर्न सक्नेछ । </div><div class="content-paragraph list-item"><span class="bold">२९. खारेजी र बचाउ :</span> (१) गैर सैनिक हवाई उडान (दुर्घटना जाँच) नियमहरु, २०२४ खारेज गरिएको छ । </div><div class="content-paragraph list-item"> (२) गैर सैनिक हवाई उडान (दुर्घटना जाँच) नियमहरु, २०२४ बमोजिम भए गरेका काम कारवाही यसै नियमावली बमोजिम भए गरेको मानिनेछ । </div></body></html>