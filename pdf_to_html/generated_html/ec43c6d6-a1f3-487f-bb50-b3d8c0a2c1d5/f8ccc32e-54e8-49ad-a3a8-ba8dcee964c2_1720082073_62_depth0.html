<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>1720082073_62.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } /* Specific adjustments for this document */ .page-header { margin-bottom: 20px; } .page-header + .document-title { margin-top: 0; } .section-number { font-weight: 600; display: inline-block; width: 2em; /* Aligning the numbers */ } .sub-section-number { display: inline-block; width: 2em; margin-left: 1em; } .indented-text { margin-left: 1.5em; } .date-right-aligned { text-align: right; } .form-label { display: inline-block; width: 150px; /* Adjust as needed for alignment */ text-align: left; } .form-line { display: flex; justify-content: space-between; margin-bottom: 10px; } .form-line .label { flex-shrink: 0; margin-right: 5px; } .form-line .field { flex-grow: 1; } .form-line-single { margin-bottom: 10px; display: flex; align-items: baseline; } .form-line-single .label { white-space: nowrap; margin-right: 5px; } .form-line-single .field { flex-grow: 1; } /* Table 2 specific styles */ .table-2 td { padding-top: 5px; padding-bottom: 5px; border: none; /* No inner borders as per PDF */ } .table-2 th { border: none; text-align: left; padding-top: 5px; padding-bottom: 5px; } .table-2 { border: none; /* No outer border as per PDF */ margin-bottom: 0; } .table-2 tr:last-child td { border-bottom: none; } .table-2 tr:first-child th { border-top: none; } /* Specific for list items in अनुसूची -५ */ .anushuchi-5-list li { list-style: none; /* Remove default list style */ margin-bottom: 5px; line-height: 1.5; } .anushuchi-5-list li span.list-marker { display: inline-block; width: 1.5em; text-align: right; margin-right: 5px; } .anushuchi-5-list ul { padding-left: 3em; /* Indent sub-list */ } .anushuchi-5-list ul li span.list-marker { width: 2.5em; /* Adjust for nested numbering */ } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="date-right-aligned page-header"> नेपाल राजपत्रमा प्रकाशित मिति<br> २०३०।११।२१ </div><div class="header-section"><div class="document-title">चितवन राष्ट्रिय निकुञ्ज नियमावली, २०३०</div></div><div class="content-paragraph"><span class="bold">संशोधन</span><br> १. शाही चितवन राष्ट्रिय निकुञ्ज (पहिलो संशोधन) नियमावली, २०४६&nbsp;&nbsp;&nbsp;&nbsp;&nbsp;२०४६।२।१६<br> २. राष्ट्रिय निकुञ्ज तथा वन्यजन्तु संरक्षण सम्बन्धी केही नियमहरुलाई<br><span class="indented-text">संशोधन गर्ने नियमावली, २०७०&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;२०७०।१।३०</span></div><div class="content-paragraph text-justify"> राष्ट्रिय निकुञ्ज तथा वन्यजन्तु संरक्षण ऐन, २०२९ को दफा ३३ ले दिएको अधिकार प्रयोग गरी नेपाल सरकारले देहायका नियमहरू बनाएको छ । </div><div class="content-paragraph"><span class="section-number">१.</span><span class="bold underline">संक्षिप्त नाम र प्रारम्भः</span> (१) यी नियमहरूको नाम “चितवन राष्ट्रिय निकुञ्ज नियमावली, २०३०” रहेको छ ।<br><span class="sub-section-number">(२)</span> यो नियमावली तुरुन्त प्रारम्भ हुनेछ । </div><div class="content-paragraph"><span class="section-number">२.</span><span class="bold underline">परिभाषाः</span> विषय वा प्रसङ्गले अर्को अर्थ नलागेमा यस नियमावलीमा,-<br><span class="sub-section-number">(क)</span> “ऐन” भन्नाले राष्ट्रिय निकुञ्ज तथा वन्यजन्तु संरक्षण ऐन, २०२९ सम्झनु पर्छ ।<br><span class="sub-section-number">(ख)</span> “निकुञ्ज वा राष्ट्रिय निकुञ्ज” भन्नाले चितवन राष्ट्रिय निकुञ्ज सम्झनु पर्छ ।<br><span class="sub-section-number">(ग)</span> “संरक्षक (वार्डेन)” भन्नाले नेपाल सरकारबाट नियुक्त भएको राष्ट्रिय निकुञ्जको मुख्य अधिकृत सम्झनु पर्छ । </div><div class="content-paragraph"><span class="section-number">३.</span><span class="bold underline">राष्ट्रिय निकुञ्जको सिमानाः</span> राष्ट्रिय निकुञ्जको सिमाना ऐनको दफा ३ बमोजिम नेपाल सरकारले नेपाल राजपत्रमा सूचना प्रकाशित गरी घोषित गरिए बमोजिम हुनेछ । </div><div class="content-paragraph"><span class="section-number">४.</span><span class="bold underline">निकुञ्जभित्र प्रवेशः</span> (१) निकुञ्जभित्र प्रवेश गर्न चाहने व्यक्तिले अनुसूची -१ मा लेखिए बमोजिम दस्तूर बुझाउनु पर्नेछ र त्यस्तो दस्तूर बुझाउने व्यक्तिलाई संरक्षक वा सो कामको लागि नेपाल सरकारले तोकेको कुनै कर्मचारीले अनुसूची -२ बमोजिमको प्रवेशपत्र दिनेछ । </div><div class="content-paragraph"><span class="sub-section-number">(२)</span> उपनियम (१) मा जुनसुकै कुरा लेखिएको भए तापनि नियम १९ बमोजिम बाटोको सुविधा प्रयोग गर्ने व्यक्तिहरूले सम्बन्धित प्रवेश चौकीबाट अनुमति लिई निकुञ्जभित्रबाट हिंडेकोमा कुनै दस्तूर तिर्नु पर्ने छैन ।<br><span class="sub-section-number">(३)</span> निकुञ्जको अध्ययन भ्रमण गर्न चाहने कुनै व्यक्ति, शिक्षण संस्था वा अन्य कुनै संस्थाको टोलीलाई संरक्षकले अनुसूची -२क. बमोजिमको निःशुल्क प्रवेशपत्र दिन सक्नेछ । </div><div class="content-paragraph"><span class="section-number">५.</span><span class="bold underline">निकुञ्जमा प्रवेश आफ्नै दायित्वमा हुनेः</span> प्रवेशपत्र लिई वा नलिई निकुञ्जभित्र प्रवेश गर्ने व्यक्तिलाई निकुञ्जभित्र कुनै किसिमको हानी नोक्सानी भएमा वा चोटपटक लागेमा वा निजको मृत्यु भएमा समेत त्यस्तो हानी नोक्सानी चोटपटक वा मृत्यु भए वापत क्षतिपूर्तिको निमित्त नेपाल सरकार जिम्मेवार हुने छैन । </div><div class="content-paragraph"><span class="section-number">६.</span><span class="bold underline">निकुञ्जभित्र गर्न निसिद्ध गरिएका कार्यहरूः</span> (१) संरक्षक (वार्डेन) वा सो कामको लागि नेपाल सरकारबाट अधिकार प्राप्त कर्मचारीको लिखित अनुमति नलिई कुनै व्यक्तिले पनि निकुञ्जभित्र देहायका कामहरू गर्न पाउने छैन;-<br><span class="sub-section-number">(क)</span> जुनसुकै प्रकारको घर, छाप्रो, आश्रम वा आकार बनाउन वा भोग गर्न,<br><span class="sub-section-number">(ख)</span> कुनै भू-भाग कब्जा गर्न, फाँड्न वा आवाद गर्न,<br><span class="sub-section-number">(ग)</span> घर पालुवा पशु वा पंक्षी चराउन वा तिनीहरूलाई पानी खुवाउन,<br><span class="sub-section-number">(घ)</span> रुख, विरुवा, झारी वा अन्य कुनै वन पैदावार काट्न, ढाल्न, हटाउन, छेक्न, छाट्न वा बन पैदावार सुक्ने कुनै काम गर्न, आगो लगाउन वा अरू कुनै किसिमले हानी पुऱ्याउन,<br><span class="sub-section-number">(ङ)</span> क्याम्प गर्न भनी छुट्याइएको स्थान बाहेक अन्यत्र रात बिताउन वा क्याम्प गर्न,<br><span class="sub-section-number">(च)</span> क्याम्प गर्न छुट्याइएको स्थान वा संरक्षक (वार्डेन) ले तोकिदिएको स्थान बाहेक अन्य स्थानमा आगो बाल्न,<br><span class="sub-section-number">(छ)</span> नियम १९ बमोजिम तोकिएको बाटो बाहेक अन्य बाटो वा ठाउँबाट कुनै घर पालुवा पशु लैजान वा हिंडाउन । </div><div class="content-paragraph"><span class="section-number">७.</span><span class="bold underline">साथमा राख्न वा लैजान निषेध गरिएका वस्तुहरूः</span> संरक्षक (वार्डेन) को लिखित अनुमति विना कुनै व्यक्तिले निकुञ्जभित्र प्रवेश गर्दा वा रहँदा वा नियम १९ अन्तर्गत तोकिएको बाटोबाट हिंड्दा देहायका चिज वस्तुहरू साथमा लैजान वा राख्न पाउने छैनः-<br><span class="sub-section-number">(क)</span> हातहतियार वा खरखजाना,<br><span class="sub-section-number">(ख)</span> विष्फोटक पदार्थ वा त्यसका साधनहरू,<br><span class="sub-section-number">(ग)</span> आखेटोपहार वा कुनै वन्यजन्तुको सुकेको वा आलो मासु,<br><span class="sub-section-number">(घ)</span> धनुषवाण, खोर, धराप, पासो जाल वा विष । </div><div class="content-paragraph"><span class="section-number">८.</span><span class="bold underline">जिम्मेवार हुनेः</span> कसैले निकुञ्जको सिमानाभित्र वा बाहिरबाट आगो शुरु गरी निकुञ्जभित्रको वनस्पति, झारपात वा कुनै अन्य चीज वस्तुलाई क्षति पुऱ्याएमा त्यस्तो क्षति वापत आगो सल्काउने वा शुरु गर्ने व्यक्ति जिम्मेवार हुनेछ । </div><div class="content-paragraph"><span class="section-number">९.</span><span class="bold underline">शिकार गर्न र चराहरूको गुँड हटाउन वा बिगार्न नहुनेः</span> निकुञ्जको हितको लागि उपयुक्त हुने काम गर्न वा वैज्ञानिक अनुसन्धानको निमित्त नमूना सङ्कलन गर्न ऐन अन्तर्गत इजाजत प्राप्त गरेकोमा बाहेक अन्य अवस्थामा संरक्षक (वार्डेन) को लिखित अनुमती प्राप्त नगरी कुनै पनि व्यक्तिले निकुञ्जभित्र कुनै पनि वन्यजन्तु वा पंक्षीलाई शिकार गर्न, मार्न, पक्रन, लखेट्न, तर्साउन वा चोटपटक पुऱ्याउन वा कुनै पनि पंक्षीहरूको फूल वा गुँड हटाउन, भत्काउन, विगार्न वा खलबल्याउन हुँदैन । </div><div class="content-paragraph"><span class="section-number">१०.</span><span class="bold underline">माछा मार्न अनुमति लिनु पर्नेः</span> (१) संरक्षक (वार्डेन) वा सो कामको निमित्त नेपाल सरकारले तोकेको कुनै कर्मचारीले तोकिदिएको शर्त पालना गर्ने गरी अनुसूची-१ मा लेखिए बमोजिम दस्तूर बुझाएमा मात्र निकुञ्जभित्र रहेको खोला वा पोखरीमा माछा मार्न सकिनेछ ।<br><span class="sub-section-number">⊗(२)</span> निकुञ्जको सिमानामा पर्ने राप्ती, नारायणी र रिउ नदीहरूमा भने सो नदीको वरपर बस्ने व्यक्तिहरूले मात्र अनुसूची-१ मा तोकिएको दस्तूर बुझाई माछा मार्न सक्नेछन् । </div><div class="content-paragraph"><span class="section-number">११.</span><span class="bold underline">नेपाल सरकारको पूर्व स्वीकृति लिनु पर्नेः</span> (१) नेपाल सरकारको स्वीकृति नलिई कुनै पनि व्यक्तिले निकुञ्जभित्र माटो, ढुंगा, बालुवा वा अन्य कुनै खनिज पदार्थ खोज्न, खन्न वा हटाउन पाउने छैन ।<br><span class="sub-section-number">(२)</span> कसैले निकुञ्जभित्र अनुसन्धान सम्बन्धी कुनै काम गर्न चाहेमा नेपाल सरकारको स्वीकृति प्राप्त गरी गर्न सक्नेछ र त्यस्तोमा निजले गरेको अनुसन्धानको एकप्रति नेपाल सरकार समक्ष पेश गर्नु पर्नेछ । </div><div class="content-paragraph"><span class="section-number">१२.</span><span class="bold underline">विज्ञापन टाँस्न वा राख्न नपाइनेः</span> ऐन अनुसार निकुञ्जभित्र स्थापित होटल, लज वा अन्य व्यवसायिक कारोवारको क्षेत्रहरूमा बाहेक निकुञ्जभित्र कुनै व्यक्तिले कुनै किसिमको चिन्हपट, सूचनापट, विज्ञापन वा अन्य यस्तै किसिमका पोष्टरहरू राख्न पाउने छैन । </div><div class="content-paragraph"><span class="section-number">१३.</span><span class="bold underline">बाजाहरू बजाउन नपाइनेः</span> निकुञ्जभित्र स्थापित होटल, लज र अन्य यस्तै स्थानहरूमा बाहेक अन्यत्र रेडियो, टेप, रेकर्ड वा सङ्गितका यस्तै अन्य बाजाहरू बजाउन पाइने छैन । </div><div class="content-paragraph"><span class="section-number">१४.</span><span class="bold underline">फोहर मैला फाल्न नपाइनेः</span> कुनै पनि व्यक्तिले निकुञ्जभित्र फोहर मैला गर्न वा फाल्न हुँदैन । </div><div class="content-paragraph"><span class="section-number">१५.</span><span class="bold underline">विषालु पदार्थ फ्याक्न नपाइनेः</span> निकुञ्जभित्र वा निकुञ्जभित्र पुग्ने गरी बाहिरबाट कुनै पनि व्यक्तिले कुनै किसिमका कीटनाशक विष वा रासायनिक पदार्थ वा लठ्याउने वा विषालु पदार्थ फ्याक्न वा निकुञ्ज भएर बग्ने नदी, खोला वा पानीको अन्य कुनै श्रोतमा हाल्न वा छर्न वा निकुञ्जभित्र पुग्ने गरी अरु तरिकाबाट हाल्न समेत हुँदैन । </div><div class="content-paragraph"><span class="section-number">१६.</span><span class="bold underline">निकुञ्जभित्र सवारी चलाउँदा पालन गर्नु पर्ने शर्तः</span> निकुञ्जभित्र सवारीको साधन चलाउने व्यक्तिले देहायका कुराहरूको अधीनमा रहेर मात्र सवारी चलाउनु पर्नेछ;-<br><span class="sub-section-number">(क)</span> पाँच टनभन्दा बढी वजनको सवारी चलाउन पाइने छैन,<br><span class="sub-section-number">(ख)</span> सवारीको साधन, पैदल यात्रु वा अन्य बस्तुहरूको आवागमनमा बाधा पर्ने गरी सवारी चलाउन वा अड्याई राख्ख्र हुँदैन ।<br><span class="sub-section-number">(ग)</span> तोकिएको गति भन्दा बढी रफ्तारमा सवारी चलाउन वा हर्न बजाउन हुँदैन ।<br><span class="sub-section-number">(घ)</span> नियम १९ को उपनियम (३) बमोजिम कुनै बाटो बन्द गरिएको अवस्थामा त्यस्तो बाटोबाट सवारी चलाउन हुँदैन । </div><div class="content-paragraph"><span class="section-number">१७.</span><span class="bold underline">इशारा संकेत मान्नु पर्नेः</span> निकुञ्जको क्षेत्रभित्र सबै सवारी चालकले निकुञ्जको कर्मचारीले गरेको इशारा वा संकेतलाई वा त्यस्तो इशारा वा संकेत जनाउनको लागि राखिएको कुनै चिन्हपट बमोजिम सवारी चलाउनु पर्नेछ । </div><div class="content-paragraph"><span class="section-number">१८.</span><span class="bold underline">आवागमनमा प्रतिबन्धः</span> होटल, लज वा तोकिएको क्याम्प स्थानमा बाहेक संरक्षक (वार्डेन) को लिखित अनुमति बिना सूर्यास्तदेखि सूर्योदयसम्म निकुञ्जभित्र पस्न, हिंडडुल गर्न हुँदैन । </div><div class="content-paragraph"><span class="section-number">१९.</span><span class="bold underline">बाटोको सुविधाः</span> (१) निकुञ्जभित्र अनुसूची-५ मा तोकिए बमोजिमको बाटोबाट पैदल यात्रा गर्न वा सवारी साधन चलाउन सुविधा हुनेछ ।<br><span class="sub-section-number">(२)</span> उपनियम (१) बमोजिमको बाटो संरक्षक (वार्डेन) ले चिन्हो लगाई तोकिदिएको ठाउँबाट मात्र उपयोग गर्नु पर्नेछ र संरक्षक (वार्डेन) को लिखित अनुमति बिना कुनै पनि अवस्थामा कुनै व्यक्तिले त्यस्तो बाटो छोडी अन्य बाटोको प्रयोग गर्न पाउने छैन ।<br><span class="sub-section-number">(३)</span> उपनियम (१) र (२) मा जुनसुकै कुरा लेखिएको भएता पनि प्रतिकूल मौसममा त्यस्तो कुनै बाटो बन्द गर्न संरक्षक (वार्डेन) ले उपयुक्त ठानेमा मौसम अनुकूल नहुन्जेलसम्म बन्द गर्न सक्नेछ । </div><div class="content-paragraph"><span class="section-number">२०.</span><span class="bold underline">दस्तुर बुझाउनु पर्नेः</span> (१) निकुञ्जभित्र देहायका काम कुरा गरे वापत अनुसूची-१ मा तोकिएको दस्तूर बुझाउनु पर्नेछः<br><span class="sub-section-number">(क)</span> सवारी चलाएकोमा,<br><span class="sub-section-number">(ख)</span> क्याम्प गरेकोमा,<br><span class="sub-section-number">(ग)</span> निकुञ्जको गाईडको सेवा उपलब्ध गरेकोमा,<br><span class="sub-section-number">(घ)</span> घर पालुवा जन्तु आफ्नो साथ लगेकोमा,<br><span class="sub-section-number">⊗(ङ)</span> खर खडई काट्न ।<br><span class="sub-section-number">(२)</span> उपनियम (१) बमोजिम दस्तूर बुझाउने व्यक्तिलाई अनुसूची- ४ बमोजिमको रसिद दिइनेछ । </div><div class="content-paragraph"><span class="section-number">२१.</span><span class="bold underline">सवारीको साधन वा बस्तु पक्राउ गरिनेः</span> यस नियमावली बमोजिम निकुञ्जभित्र सुविधा दिएको बाहेक अन्य बाटोबाट कुनै सवारीको साधन वा घर पालुवा जीवजन्तु हिंडाएको भेटिएमा संरक्षक (वार्डेन) ले तोकिदिएको दर्जाको निकुञ्जको कर्मचारीले पक्री सम्बन्धित अधिकारीको समक्ष कारबाहीको लागि बुझाउनेछ । </div><div class="content-paragraph"><span class="section-number">२२.</span><span class="bold underline">गिरफ्तार गर्न सकिनेः</span> (१) संरक्षण (वार्डेन) बाट वारेण्ट प्राप्त गरी सहायक संरक्षक (असिष्टेन्ट वार्डेन) वन्यजन्तु गार्ड वा निकुञ्जका अन्य कर्मचारीहरूले ऐनको बर्खिलाप काम गरेको अभियोगमा कुनै व्यक्तिलाई गिरफ्तार गर्न वा त्यस्तो व्यक्तिको मालसामान वा सवारीको साधनको खानतलासी लिन सक्नेछ ।<br><span class="sub-section-number">(२)</span> उपनियम (१) मा जुनसुकै कुरा लेखिएको भएता पनि कुनै अभियुक्त भागी जाने अवस्था भएमा भने विना वारेण्ट पनि अभियुक्तलाई पक्राउ गर्न वा निजको सरसामान वा सवारीको खानतलासी लिन सकिनेछ । </div><div class="content-paragraph"><span class="section-number">२३.</span><span class="bold underline">सरकारी कामको लागि निकुञ्जभित्र प्रवेशमा छुटः</span> यस नियमावलीमा लेखिएको कुनै कुराले पनि राष्ट्रिय निकुञ्ज वा अन्य कुनै सरकारी कार्यालयका कुनै कर्मचारीलाई आफ्नो कार्यालय वा अन्य कुनै सरकारी कार्यालयको आदेशानुसार कुनै सरकारी काम कारबाही कार्यान्वयन गर्नको लागि निकुञ्जभित्र कुनै समयमा पनि प्रवेश गर्न वाधा पुऱ्याएको मानिने छैन । </div><div class="content-paragraph"><span class="section-number">२३क.</span><span class="bold underline">अधिकार प्रत्यायोजन गर्न सक्नेः</span> संरक्षकले नियम ४ को उपनियम (३) र नियम १८ बमोजिम आफूलाई प्राप्त अधिकार सहायक संरक्षक वा रेञ्जरलाई प्रत्यायोजन गर्न सक्नेछ । </div><div class="content-paragraph"><span class="section-number">२४.</span><span class="bold underline">अनुसूचीमा संशोधन गर्न सकिनेः</span> नेपाल सरकारले आवश्यक देखेमा नेपाल राजपत्रमा सूचना प्रकाशित गरी यस नियमावलीको अनुसूचीहरुमा थपघट वा हेरफेर गर्न सक्नेछ । </div><div class="content-paragraph"><span class="section-number">२५.</span><span class="bold underline">मुद्दा हर्ने अधिकारीः</span> (१) ऐन र यस नियमावली अन्तर्गतका कसूर सम्बन्धी मुद्दाको कारबाही र किनारा गर्ने अधिकार संरक्षकलाई हुनेछ ।<br><span class="sub-section-number">(२)</span> उपनियम (१) को सर्वसामान्यतामा प्रतिकूल असर नपर्ने गरी देहायका कसूर सम्बन्धी मुद्दाको कारवाही र किनारा गर्ने अधिकार सहायक संरक्षक र निज नरहेकोमा रेन्जरलाई हुनेछः-<br><span class="sub-section-number">(क)</span> पाँचसय रुपैयाँसम्म मोल पर्ने वन पैदावार अनियमित ढंगबाट हटाएमा, काटेमा वा झिकेमा,<br><span class="sub-section-number">(ख)</span> प्रवेशपत्र वा अनुमति नलिई निकुञ्जभित्र प्रवेश गरेमा,<br><span class="sub-section-number">(ग)</span> घरपालुवा जीवजन्तु वा पंक्षी <span class="indented-text">निकुञ्जमा चराएमा वा पानी खुवाएमा,</span><br><span class="sub-section-number">(घ)</span> छुट्याइएको क्याम्प, स्थान वा संरक्षकले (वार्डेन) तोकिदिएको स्थान <span class="indented-text">बाहेक अन्यत्र रात बसेमा, क्याम्प गरेमा वा आगो बालेमा,</span><br><span class="sub-section-number">(ङ)</span> तोकिएको बाटो बाहेक अन्य ठाउँबाट घरपालुवा जीवजन्तु हिंडाएमा,<br><span class="sub-section-number">(च)</span> नियम १० को बर्खिलाप माछा मारेमा,<br><span class="sub-section-number">(छ)</span> नियम १२ को बर्खिलाप कुनै चिन्हपट, सूचनापट, विज्ञापन, वा <span class="indented-text">पोष्टरहरू राखेमा वा टाँसेमा,</span><br><span class="sub-section-number">(ज)</span> नियम १३ को बर्खिलाप कुनै बाजा बजाएमा,<br><span class="sub-section-number">(झ)</span> नियम १४ को बर्खिलाप फोहर मैला गरेमा.<br><span class="sub-section-number">(ञ)</span> नियम १६ र १७ को बर्खिलाप हुने गरी सवारी चलाएमा,<br><span class="sub-section-number">(ट)</span> सूर्यास्तदेखि सूर्योदयसम्म विना अनुमति निकुञ्जभित्र प्रवेश गरेमा वा <span class="indented-text">हिंडडुल गरेमा,</span><br><span class="sub-section-number">(ठ)</span> नियम १९ को बर्खिलाप कुनै बाटो वा ठाउँमा हिंडेमा । </div><div class="document-title">* अनुसूची - १</div><div class="document-subtitle">(नियम ४, १० र २० संग सम्बन्धित)</div><div class="document-subtitle">दस्तूर</div><table class="main-table"><thead><tr><th rowspan="2">क्र.स.</th><th rowspan="2">विवरण</th><th colspan="3">दस्तुर (रु.)</th></tr><tr><th>नेपाली नागरिक</th><th>सार्क मुलुकका नागरिक</th><th>अन्य विदेशी नागरिक</th></tr></thead><tbody><tr><td>(क)</td><td>राष्ट्रिय निकुञ्जको प्रवेश दस्तूर (प्रति व्यक्ति प्रतिदिन)<br>(१० वर्ष मुनिका बालबालिकालाई प्रवेश दस्तुर लाग्ने छैन ।)</td><td class="text-right">१००।-</td><td class="text-right">७५०।-</td><td class="text-right">१,५००।-</td></tr><tr><td>(ख)</td><td>माछा मार्ने दस्तूर (बल्छीले मात्र प्रति व्यक्ति प्रति दिनको लागि) (परम्परागत रुपमा माछा मारी जीविका चलाउने स्थानीय बोटे, दराई, कुमाल, थारू जातिका मानिसहरूलाई वार्षिक शुल्क रु. ९००।– तिरी माछा मार्न पाउने छन।)</td><td class="text-right">२००।-</td><td class="text-right">१,०००।-</td><td class="text-right">२,०००।-</td></tr><tr><td>(ग)</td><td>क्याम्पिङ (बास बस्ने) दस्तूर (प्रतिव्यक्ति प्रत्येक रातको लागि)</td><td class="text-right">२००।-</td><td class="text-right">७५०।-</td><td class="text-right">१,५००।-</td></tr><tr><td>(घ)</td><td>निकुञ्जको नदी नालामा पर्यटक घुमाउन डुंगा वा ऱ्याफ्टिङ्ग चलाए बापत लाग्ने दस्तूर<br> (१) डुंगा (प्रति व्यक्ति प्रति ट्रिप)<br> (२) ऱ्याफ्टीङ्ग (प्रति व्यक्ति प्रति ट्रिप)</td><td class="text-right">२००।- <br>१००।-</td><td class="text-right">१,५००।- <br>८००।-</td><td class="text-right">२,०००।- <br>२,०००।-</td></tr><tr><td>(ङ)</td><td>खर खडाई, बनकस दस्तूर (प्रतिपूर्जी)</td><td>&nbsp;</td><td>&nbsp;</td><td class="text-right">२५।-</td></tr><tr><td>(च)</td><td>सवारी साधन दस्तूर (प्रति सवारी प्रति पटक)</td><td colspan="3"><table class="table-2"><tbody><tr><th colspan="2" class="text-left">(१) सुविधा प्राप्त बाटोको लागि</th></tr><tr><td>कार, जीप, ट्रक बस, ट्रयाक्टर, लरी<br>(५ टनसम्म) को लागि</td><td class="text-right">५०।-</td></tr><tr><td>मोटरसाइकल, वयल गाडा र टाँगाको लागि</td><td class="text-right">१०।-</td></tr><tr><th colspan="2" class="text-left">(२) व्यावसायिक जङ्गल ड्राइभ</th></tr><tr><td>कार</td><td class="text-right">२,०००।-</td></tr><tr><td>जिप</td><td class="text-right">४,०००।-</td></tr><tr><td>भ्यान</td><td class="text-right">५,०००।-</td></tr><tr><th colspan="2" class="text-left">(३) सुविधा प्राप्त बाटो बाहेक अन्य बाटोको लागि</th></tr><tr><td>मोटर इन्जिन जडान भएको सवारी साधनका लागि</td><td class="text-right">५००।-</td></tr><tr><th colspan="2" class="text-left">(४) हेलिकप्टर अवतरण प्रत्येक पटकको लागि</th></tr><tr><td>&nbsp;</td><td class="text-right">५,०००।-</td></tr><tr><th colspan="2" class="text-left">(५) निजी हात्ती प्रवेश</th></tr><tr><td>&nbsp;</td><td class="text-right">२,५००।-</td></tr><tr><th colspan="2" class="text-left">(६) तालिम प्राप्त पञ्जीकृत गाईडले निकुञ्जभित्र गाईड सेवा उपलब्ध गराए वापत गाईड शुल्क प्रतिवर्ष</th></tr><tr><td>&nbsp;</td><td class="text-right">१,०००।-</td></tr></tbody></table></td></tr></tbody></table><div class="content-paragraph"><span class="bold underline">द्रष्टव्यः</span><br><span class="sub-section-number">(क)</span> रीत पूर्वकको प्रवेशपत्र बाहकलाई मात्र निकुञ्जभित्र प्रवेश गर्न दिइनेछ ।<br><span class="sub-section-number">(ख)</span> घरपालुवा जीवजन्तुलाई राष्ट्रिय निकुञ्जको सुविधा प्राप्त बाटोबाट लैजाँदा दस्तुर लाग्ने छैन ।<br><span class="sub-section-number">(ग)</span> खर खडाई पूर्जीको म्याद तीन दिनको हुनेछ ।<br><span class="sub-section-number">(घ)</span> गाईड शुल्क बुझाउने गाईडलाई निकुञ्ज प्रवेश दस्तूर लाग्ने छैन ।<br><span class="sub-section-number">(ङ)</span> व्यवसायिक जंगल ड्राइभमा प्रयोग गरिने सवारी साधनमा देहायमा तोकिएको संख्या भन्दा बढी पर्यटक राख्ख पाइने छैनः-<br><span class="sub-section-number">(क)</span> कार – ४ जना<br><span class="sub-section-number">(ख)</span> जिप – १० जना<br><span class="sub-section-number">(ग)</span> भ्यान – १५ जना<br><span class="sub-section-number">(च)</span> प्रवेशपत्र वा अनुमतिपत्र नलिई राष्ट्रिय निकुञ्जभित्र प्रवेश गर्ने वा उपरोक्त बमोजिम कुनै काम गर्ने व्यक्तिलाई तोकिएको दस्तूरमा शत प्रतिशत अतिरिक्त दस्तूर लिई प्रवेशको अनुमति दिइनेछ ।<br><span class="sub-section-number">(छ)</span> निजी हात्तीको प्रवेश अवधि १ घण्टाको हुनेछ । </div><div class="document-title">*अनुसूची -२</div><div class="document-subtitle">(नियम ४ को उपनियम (१) सँग सम्बन्धित)</div><div class="document-subtitle">नेपाल सरकार</div><div class="document-subtitle">वन तथा भू-संरक्षण मन्त्रालय</div><div class="document-subtitle">राष्ट्रिय निकुञ्ज तथा वन्यजन्तु संरक्षण विभाग</div><div class="document-subtitle">चितवन राष्ट्रिय निकुञ्ज</div><div class="document-subtitle bold">प्रवेशपत्र</div><div class="form-line text-right"><div class="label">सि.नं.:-</div><span class="form-field small"></span></div><div class="form-line text-right"><div class="label">मितिः-</div><span class="form-field small"></span></div><div class="form-line-single"><span class="label">१. प्रवेशपत्र लिन व्यक्तिको नाम, थर, वतनः-</span><span class="form-field xlarge"></span></div><div class="form-line-single"><span class="label">२. नागरिकताः-</span><span class="form-field xlarge"></span></div><div class="form-line-single"><span class="label">३. प्रवेशद्वारः-</span><span class="form-field xlarge"></span></div><div class="form-line-single"><span class="label">४. प्रवेश दस्तूरः-</span><span class="form-field xlarge"></span></div><div class="form-line-single"><span class="label">५. प्रवेशपत्र प्रदान गरेको मितिः-</span><span class="form-field xlarge"></span></div><div class="signature-section"><span class="form-field large"></span><br> प्रवेशपत्र प्रदान गर्नेको दस्तखत </div><div class="content-paragraph"><span class="bold underline">द्रष्टव्यः</span><br> १. प्रवेशपत्र हस्तान्तरण गर्न पाइने छैन ।<br> २. निकुञ्जभित्र प्रवेश गर्ने व्यक्तिको चितवन राष्ट्रिय निकुञ्ज नियमावली, २०३० को पालना गर्नु पर्नेछ । </div><div class="document-title">*अनुसूची - २क</div><div class="document-subtitle">(नियम ४ को उपनियम (३) सँग सम्बन्धित)</div><div class="document-subtitle">नेपाल सरकार</div><div class="document-subtitle">वन तथा भू-संरक्षण मन्त्रालय</div><div class="document-subtitle">राष्ट्रिय निकुञ्ज तथा वन्यजन्तु संरक्षण विभाग</div><div class="document-subtitle">चितवन राष्ट्रिय निकुञ्ज</div><div class="document-subtitle bold">निःशुल्क प्रवेशपत्र</div><div class="form-line text-right"><div class="label">सि.नं.:-</div><span class="form-field small"></span></div><div class="form-line text-right"><div class="label">मितिः-</div><span class="form-field small"></span></div><div class="form-line-single"><span class="label">(१) प्रवेशपत्र लिने व्यक्ति वा संस्थाको नाम, ठेगानाः-</span><span class="form-field xlarge"></span></div><div class="form-line-single"><span class="label">(२) प्रवेश गर्ने व्यक्तिको संख्याः-</span><span class="form-field xlarge"></span></div><div class="form-line-single"><span class="label">(३) प्रवेशद्वारः-</span><span class="form-field xlarge"></span></div><div class="form-line-single"><span class="label">(४) प्रवेश गर्नाको उद्देश्यः-</span><span class="form-field xlarge"></span></div><div class="form-line-single"><span class="label">(५) गाडी नं.:-</span><span class="form-field xlarge"></span></div><div class="form-line-single"><span class="label">(६) प्रवेशपत्र बहाल रहने अवधिः-</span><span class="form-field xlarge"></span></div><div class="signature-section"><span class="form-field large"></span><br> प्रवेशपत्र प्रदान गर्नेको दस्तखत </div><div class="document-title">अनुसूची -३</div><div class="document-subtitle">(नियम १० सँग सम्बन्धित)</div><div class="document-subtitle">नेपाल सरकार</div><div class="document-subtitle">वन तथा भू-संरक्षण मन्त्रालय</div><div class="document-subtitle">राष्ट्रिय निकुञ्ज तथा वन्यजन्तु संरक्षण कार्यालय</div><div class="document-subtitle">चितवन राष्ट्रिय निकुञ्ज</div><div class="document-subtitle bold">अनुमतिपत्र</div><div class="form-line text-right"><div class="label">सि.नं.:-</div><span class="form-field small"></span></div><div class="form-line-single"><span class="label">१. अनुमतिपत्र प्राप्त व्यक्तिको नाम, थरः</span><span class="form-field xlarge"></span></div><div class="form-line-single"><span class="label">२. अनुमतिपत्र प्राप्त व्यक्तिको ठेगानाः</span><span class="form-field xlarge"></span></div><div class="form-line-single indented-text"><span class="label">(क) स्थायीः</span><span class="form-field xlarge"></span></div><div class="form-line-single indented-text"><span class="label">(ख) अस्थायीः</span><span class="form-field xlarge"></span></div><div class="form-line-single"><span class="label">३. अनुमतिपत्र प्राप्त व्यक्तिको नागरिकताः</span><span class="form-field xlarge"></span></div><div class="form-line-single"><span class="label">४. माछा मार्न पाइने खोला वा पोखरीको नाम वा त्यसको खण्ड वा हिस्साको विवरणः..</span><span class="form-field xlarge"></span></div><div class="form-line-single"><span class="label">५. अनुमतिपत्र वहाल रहने दिन वा अवधिः</span><span class="form-field xlarge"></span></div><div class="form-line-single"><span class="label">६. अनुमतिपत्र वापत बुझाएको दस्तूरः</span><span class="form-field xlarge"></span></div><div class="signature-section"><span class="form-field large"></span><br> अनुमतिपत्र प्रदान गर्ने<br> अधिकारिको दस्तखतः <span class="form-field medium"></span><br> अनुमतिपत्र प्रदान गर्ने अधिकारीको<br> दर्जाः <span class="form-field medium"></span><br> मितिः <span class="form-field medium"></span></div><div class="content-paragraph"><span class="bold underline">द्रष्टव्यः</span> यो अनुमतिपत्र प्राप्त गर्ने व्यक्तिले संरक्षख (वार्डेन) वा सो कामको निमित्त नेपाल सरकारले तोकेको कर्मचारीले तोकेको शर्तको अधिनमा रही माछा मार्नु पर्नेछ । </div><div class="document-title">अनुसूची -४</div><div class="document-subtitle">(नियम २० सँग सम्बन्धित)</div><div class="document-subtitle">नेपाल सरकार</div><div class="document-subtitle">वन तथा भू-संरक्षण मन्त्रालय</div><div class="document-subtitle">राष्ट्रिय निकुञ्ज तथा वन्यजन्तु संरक्षण कार्यालय</div><div class="document-subtitle">चितवन राष्ट्रिय निकुञ्ज</div><div class="document-subtitle bold">सवारी, घर पालुवा जीवजन्तुको दस्तुर बुझाएको रसिद</div><div class="form-line"><div class="label">नाम र थर</div><span class="form-field large"></span><div class="label" style="text-align:right; margin-left:20px;">वतन</div><span class="form-field large"></span></div><div class="form-line-single"><span class="label">सवारी/घर पालुवा जीवजन्तुको किसिम</span><span class="form-field xlarge"></span></div><div class="form-line-single"><span class="label">सवारी नम्बर</span><span class="form-field xlarge"></span></div><div class="form-line-single"><span class="label">दस्तूर</span><span class="form-field xlarge"></span></div><div class="form-line-single"><span class="label">बुझाउनेको सही</span><span class="form-field xlarge"></span></div><div class="signature-section"><span class="form-field large"></span><br> दस्तूर बुझिलिनेको सही </div><div class="content-paragraph"><span class="bold underline">द्रष्टव्यः</span><br> (१) यो रसिद आफूले राष्ट्रिय निकुञ्जको क्षेत्र छाड्ने ठाउँको तगारो वा चौकीमा बुझाउनु पर्छ ।<br> (२) सवारी चलाउने वा घर पाल्तु जीवजन्तु निकुञ्जको भित्रबाट लैजाने व्यक्तिले चितवन राष्ट्रिय निकुञ्ज नियमावली, २०३० को पालना गर्नुपर्नेछ । </div><div class="document-title">अनुसूची -५</div><div class="document-subtitle">(नियम १९ सँग सम्बन्धित)</div><div class="content-paragraph anushuchi-5-list"><ul style="list-style: none; padding-left: 0;"><li><span class="list-marker">(क)</span> सवारी साधन र पैदल यात्रुको लागि बाटोहरूः-</li><ul><li><span class="list-marker">(१)</span> सोराह <span class="form-field large"></span>, जयमंगला,<br></li><li><span class="list-marker">(२)</span> घटगाई <span class="form-field large"></span>, पौवा,<br></li><li><span class="list-marker">(३)</span> ध्रुवघाट <span class="form-field large"></span>, वनकट्टा,<br></li><li><span class="list-marker">(४)</span> भोसरघाट <span class="form-field large"></span>, लोखानी,</li></ul><li><span class="list-marker">(ख)</span> पैदल यात्रुको लागि मात्रः-</li><ul><li><span class="list-marker"></span> भीमपुर <span class="form-field large"></span>, सिस्नेठाँटी <span class="form-field large"></span>, अमुझा ।</li></ul></ul></div></body></html>