<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>1720502235_91.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .content-paragraph.no-margin { margin: 0; } .content-paragraph.indent-1 { padding-left: 20px; } .content-paragraph.indent-2 { padding-left: 40px; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } .flex-row { display: flex; justify-content: space-between; align-items: flex-end; } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">विद्युत नियमन आयोग नियमावली, २०७५</div><div class="document-subtitle">नेपाल राजपत्रमा प्रकाशित मिति</div><div class="document-subtitle">२०७५।०५।११</div></div><div class="content-paragraph"> विद्युत नियमन आयोग ऐन, २०७४ को दफा ४१ ले दिएको अधिकार प्रयोग गरी नेपाल सरकारले देहायका नियमहरु बनाएको छ । </div><div class="document-subtitle bold">परिच्छेद-१</div><div class="document-subtitle bold">प्रारम्भिक</div><div class="content-paragraph no-margin"> १. <span class="bold">संक्षिप्त नाम र प्रारम्भः</span> (१) यी नियमहरुको नाम “विद्युत नियमन <span class="form-field large"></span> आयोग नियमावली, २०७५” रहेको छ । </div><div class="content-paragraph indent-1 no-margin"> (२) यो नियमावली तुरुन्त प्रारम्भ हुनेछ । </div><div class="content-paragraph no-margin"> २. <span class="bold">परिभाषाः</span> विषय वा प्रसङ्गले अर्को अर्थ नलागेमा यस नियमावलीमा,- </div><div class="content-paragraph indent-1 no-margin"> (क) “ऐन” भन्नाले विद्युत नियमन आयोग ऐन, २०७४ सम्झनु पर्छ । </div><div class="content-paragraph indent-1 no-margin"> (ख) “मन्त्रालय” भन्नाले नेपाल सरकार ऊर्जा, जलस्रोत तथा सिँचाइ मन्त्रालय सम्झनु पर्छ । </div><div class="content-paragraph indent-1 no-margin"> (ग) “राष्ट्रिय विद्युत प्रसारण प्रणाली” भन्नाले राष्ट्रिय रुपमा विद्युत प्रसारणको लागि आबद्ध हुने विभिन्न भोल्टेज क्षमताका प्रसारण लाइन समावेश गरी नेपाल सरकारले समय समयमा तोकेका विद्युत प्रसारण लाइन सम्झनु पर्छ र सो शब्दले प्रसारण लाइनसँग सम्बद्ध सबस्टेशन तथा स्वीचिङ्ग स्टेशनलाई समेत जनाउँछ । </div><div class="content-paragraph indent-1 no-margin"> (घ) “सिफारिस समिति” भन्नाले ऐनको दफा ७ को उपदफा (१) बमोजिमको सिफारिस समिति सम्झनु पर्छ । </div><div class="document-subtitle bold">परिच्छेद - २</div><div class="document-subtitle bold">अध्यक्ष तथा सदस्यको नियुक्ति</div><div class="content-paragraph"> ३. <span class="bold">अध्यक्ष वा सदस्यको लागि आवेदन दिनेः</span> (१) अध्यक्ष वा सदस्य पदमा नियुक्तिको लागि इच्छुक उम्मेदवारले ऐनको दफा ७ को उपदफा (२) बमोजिम प्रकाशित सूचनाको म्याद भित्र व्यावसायिक कार्ययोजना सहित अनुसूची–१ को ढाँचामा सिफारिस समिति समक्ष आवेदन दिनु पर्नेछ । </div><div class="content-paragraph indent-1"> (२) उपनियम (१) बमोजिम आवेदन दिने उम्मेदवारले आफू सो पदको लागि अयोग्य नरहेको अनुसूची-२ बमोजिमको स्वघोषणासमेत संलग्न गर्नु पर्नेछ । </div><div class="content-paragraph"> ४. <span class="bold">नियुक्तिको लागि सिफारिस गर्नेः</span> नियम ३ को उपनियम (१) बमोजिम आवेदन दिने उम्मेदवारहरुले पेश गरेको कार्ययोजना, निजहरुको अन्तर्वार्ता, शैक्षिक योग्यता तथा सम्बन्धित क्षेत्रको अनुभव समेतका आधारमा सिफारिस समितिले मूल्याङ्कन गरी उपयुक्त उम्मेदवारको नाम ऐनको दफा ७ को उपदफा (३) बमोजिम नेपाल सरकार समक्ष सिफारिस गर्नु पर्नेछ । </div><div class="content-paragraph"> ५. <span class="bold">अभिलेख राख्नु पर्नेः</span> सिफारिस समितिले नियम ४ बमोजिम उम्मेदवारको नाम सिफारिस गरेपछि अध्यक्ष र सदस्यको नियुक्तिका लागि पेश भएका आवेदन, व्यक्तिगत विवरण, स्वघोषणा, सिफारिस समितिले गरेको मूल्याङ्कन सम्बन्धी कागजात तथा विवरण मन्त्रालयमा बुझाउनु पर्नेछ र मन्त्रालयले त्यसरी प्राप्त भएका कागजात तथा विवरण अभिलेख गरी राख्नु पर्नेछ । </div><div class="document-subtitle bold">परिच्छेद-३</div><div class="document-subtitle bold">संहिता तथा मापदण्ड</div><div class="content-paragraph"> ६. <span class="bold">ग्रीड संहिता र वितरण संहिताः</span> (१) आयोगले ऐनको दफा १२ को खण्ड (क) बमोजिम विद्युत सेवा सम्बन्धी ग्रीड संहिता र वितरण संहिता बनाउँदा अन्तरदेशीय वितरण प्रणालीमा आबद्ध ग्रीड र अन्तर्राष्ट्रियस्तरको ग्रीडसँग तादात्म्यता हुने गरी बनाउनु पर्नेछ । </div><div class="content-paragraph indent-1"> (२) उपनियम (१) बमोजिम आयोगले ग्रीड संहिता र वितरण संहिता बनाउँदा सरोकारवाला तथा सम्बन्धित विषयका विज्ञहरुसँग परामर्श गर्न सक्नेछ । </div><div class="content-paragraph indent-1"> (३) उपनियम (१) बमोजिम आयोगले बनाएका ग्रीड संहिता र वितरण संहिताको कार्यान्वयनको विषयमा आयोगले सरोकारवालाहरु समेत रहेको अनुगमन समिति गठन गरी अनुगमन गर्न वा गराउन सक्नेछ । </div><div class="content-paragraph"> ७. <span class="bold">मापदण्ड बनाउनेः</span> (१) आयोगले अनुमति प्राप्त व्यक्तिले पालना गर्नु पर्ने कार्यसम्पादन, राष्ट्रिय विद्युत प्रसारण प्रणालीको गुणस्तर तथा सुरक्षास्तर र विद्युत प्रणाली सञ्चालकको दायित्व निर्धारण सम्बन्धमा मापदण्ड बनाउन सक्नेछ । </div><div class="content-paragraph indent-1"> (२) उपनियम (१) बमोजिम मापदण्ड बनाउँदा आयोगले सरोकारवाला तथा सम्बन्धित विषयका विज्ञहरुसँग परामर्श गर्न सक्नेछ । </div><div class="document-subtitle bold">परिच्छेद-४</div><div class="document-subtitle bold">महसुल तथा दस्तुर</div><div class="content-paragraph"> ८. <span class="bold">विद्युत महसुल निर्धारणको लागि निवेदन दिनेः</span> (१) वितरण अनुमति प्राप्त व्यक्तिले उपभोक्तालाई विद्युत वितरण गर्नु अघि महसुल निर्धारण गर्न ऐनको दफा १३ को उपदफा (१) को खण्ड (क) का आधारहरु खुलाई आयोग समक्ष निवेदन दिनु पर्नेछ । </div><div class="content-paragraph indent-1"> (२) उपनियम (१) बमोजिम परेको निवेदन सम्बन्धमा जाँचबुझ गर्दा आयोगले आवश्यक ठानेमा वितरण अनुमतिप्राप्त व्यक्तिसँग थप विवरण तथा कागजात माग गर्न सक्नेछ र यसरी माग गरेको विवरण तथा कागजात उपलब्ध गराउनु वितरण अनुमतिपत्रप्राप्त व्यक्तिको कर्तव्य हुनेछ । </div><div class="content-paragraph indent-1"> (३) उपनियम (१) बमोजिम परेको निवेदन तथा उपनियम (२) बमोजिमका विवरण तथा कागजात समेतका आधारमा आयोगले ऐनको दफा १३ को उपदफा (१) को खण्ड (क) बमोजिम उपभोक्ताले बुझाउनु पर्ने महसुल निर्धारण गर्नेछ । </div><div class="content-paragraph indent-1"> (४) उपनियम (१) बमोजिम दिइने निवेदनको ढाँचा आयोगले निर्धारण गरे बमोजिम हुनेछ । </div><div class="content-paragraph indent-1"> (५) यस नियममा जुनसुकै कुरा लेखिएको भए तापनि वितरण अनुमतिपत्रप्राप्त व्यक्तिको दरखास्त नपरेकै कारणले आयोगले विद्युत महसुल निर्धारण गर्न बाधा पर्ने छैन । </div><div class="content-paragraph"> ९. <span class="bold">विद्युत महसुल निर्धारण गर्ने आधारः</span> (१) नियम ८ बमोजिम उपभोक्ताले बुझाउनु पर्ने विद्युतको महसुल निर्धारण गर्दा आयोगले देहायका आधारमा निर्धारण गर्नेछः- </div><div class="content-paragraph indent-1"> (क) विद्युत प्रणाली वा उत्पादन संयन्त्रको सञ्चालन खर्च, </div><div class="content-paragraph indent-1"> (ख) ह्रासकट्टी दर, </div><div class="content-paragraph indent-1"> (ग) साँवा ब्याजको भुक्तानी, </div><div class="content-paragraph indent-1"> (घ) मर्मत सम्भार खर्च, </div><div class="content-paragraph indent-1"> (ङ) विद्युत संरचनाको निर्माण र सञ्चालन तरिका, </div><div class="content-paragraph indent-1"> (च) पुनर्निर्माण र पुनस्थापना तथा शेयर लगानी वापत वार्षिक रुपमा प्राप्त हुने प्रतिफल, </div><div class="content-paragraph indent-1"> (छ) विद्युत खरिद सम्झौता, </div><div class="content-paragraph indent-1"> (ज) उपभोक्ता मूल्यसूचीमा हुने परिवर्तन, </div><div class="content-paragraph indent-1"> (झ) राजश्व दर र सोमा हुने परिवर्तन, </div><div class="content-paragraph indent-1"> (ञ) विद्युत विकासको सम्बन्धमा नेपाल सरकारले अपनाएको नीति, </div><div class="content-paragraph indent-1"> (ट) आयोगले उपयुक्त ठहर्याएका अन्य आधार । </div><div class="content-paragraph indent-1"> (२) यस नियम बमोजिम विद्युत महसुल निर्धारण गर्दा आयोगले विद्युत उत्पादनको सीमान्त लागत (मार्जिनल कष्ट), विदेशी मुद्राको विनिमय दर, विद्युत उत्पादनको लागि प्रयोग हुने इन्धन मूल्य तथा अनुमति प्राप्त व्यक्ति र सम्बन्धित विद्युत आयोजनामा ऋण प्रदान गर्ने वा पूँजी लगानी गर्ने वित्तीय संस्थाबीच भएको वित्तीय सम्झौता समेतलाई आधार लिनेछ । </div><div class="content-paragraph indent-1"> तर नेपाल सरकार आफैंले वा नेपाल सरकारको पचास प्रतिशतभन्दा बढी शेयर पूँजी लगानी भएको सङ्गठित संस्थाले लिने विद्युत महसुल तथा अन्य दस्तुर निर्धारण गर्दा आयोगले नेपाल सरकार वा त्यस्तो सङ्गठित संस्थाले सम्बन्धित विद्युत आयोजनाको लागि वित्तीय संस्थासँग गरेको सम्झौताको पालना हुने गरी निर्धारण गर्नेछ । </div><div class="content-paragraph indent-1"> (३) विद्युत महसुल निर्धारण गर्ने सम्बन्धमा आयोगले आवश्यक मापदण्ड बनाई लागू गर्न सक्नेछ । </div><div class="content-paragraph"> १०. <span class="bold">विद्युत खरिद बिक्री दर निर्धारणः</span> (१) ऐनको दफा १३ को उपदफा (१) को खण्ड (ख) बमोजिम वितरण अनुमतिप्राप्त व्यक्ति र उत्पादन अनुमतिपत्र प्राप्त व्यक्ति वा व्यापार अनुमतिपत्र प्राप्त व्यक्ति वा प्रचलित कानून बमोजिम नेपाल सरकारले स्थापना गरेको सङ्गठित संस्थाबीच हुने विद्युत खरिद बिक्री दर निर्धारण गर्ने प्रयोजनको लागि आयोगले आवश्यक मापदण्ड बनाई लागू गर्न सक्नेछ । </div><div class="content-paragraph indent-1"> (२) आयोगले विद्युत खरिद बिक्री दर निर्धारण गर्दा आयोजनामा भएको ऋण लगानीको खर्च समेटिएको क्षमता शुल्क (क्यापासिटी चार्ज) र स्वलगानी (इक्वीटी), प्रतिफल, कर तथा रोयल्टी, सञ्चालन तथा मर्मत खर्च समेत समेटिएको ऊर्जा शुल्क (इनर्जी चार्ज) गरी दुई भागीय विद्युत दरको प्रणाली समेत प्रयोगमा ल्याउन सक्नेछ । </div><div class="content-paragraph indent-1"> (३) आयोगले विद्युत खरिद दर निर्धारण गर्दा विद्युत उत्पादकले आफ्नो उत्पादनको पूर्ण क्षमतामा विद्युत उत्पादन गर्ने अवस्था कायम राखी उत्तरदायी बनाउन उपलब्धतामा आधारित (एभाइलेविलिटी बेस्ड) क्षमता शुल्क प्रणाली अपनाउन सक्नेछ । </div><div class="content-paragraph indent-1"> (४) उपनियम (३) बमोजिम क्षमता शुल्क प्रणाली प्रयोगमा ल्याउँदा आयोगले तोकेको मापदण्ड अनुसार शतप्रतिशत उपलब्धता हासिल भएको अवस्थामा उत्पादन अनुमतिपत्र प्राप्त व्यक्तिले क्षमता शुल्क पुरै पाउने र कम उपलब्धता हासिल भएमा सोही अनुपातमा क्षमता शुल्क कम पाउने व्यवस्था गर्नेछ । </div><div class="content-paragraph indent-1"> (५) उपनियम (३) बमोजिम क्षमता शुल्क प्रणाली लागू गर्दा ऋण नरहेको वा ऋण भुक्तानी भई सकेको आयोजनाको हकमा क्षमता शुल्क निर्धारण गरिने छैन । </div><div class="content-paragraph indent-1"> (६) यस नियम बमोजिम विद्युत खरिद दर निर्धारण गर्दा ऋणको ब्याज, ह्रासकट्टी वा अग्रीम ह्रासकट्टी, लगानी प्रतिफल, साधारण खर्च, सञ्चालन खर्च, मर्मत सम्भार खर्च, कार्य सञ्चालन खर्च, राजश्व, कर, अतिरिक्त पूँजीकरण, ऋण तथा स्वलगानी अनुपात जस्ता विषयहरुलाई आधार लिईनेछ । </div><div class="content-paragraph"> ११. <span class="bold">आपसी समझदारीबाट दर तय गर्न सक्नेः</span> (१) उत्पादन अनुमतिपत्र प्राप्त व्यक्ति र विद्युत खपत गर्ने उद्योग वा संस्थाबीच विद्युत खरिद बिक्री गर्ने गरी सम्झौता भएकोमा उत्पादन अनुमतिपत्र प्राप्त व्यक्ति र त्यस्तो उद्योग वा संस्थाले आयोगको सहमति लिई आपसी समझदारीमा विद्युतको खरिद बिक्री दर तोक्न सक्नेछन् । </div><div class="content-paragraph indent-1"> (२) उपनियम (१) बमोजिम विद्युतको खरिद बिक्री दर तोक्दा त्यस्तै खालका अन्य उद्योग वा संस्थासँग हुने विद्युत खरिद दरबीच एकरुपता हुने गरी गर्नु पर्नेछ । </div><div class="content-paragraph indent-1"> (३) उपनियम (१) बमोजिम विद्युत खरिद बिक्री दर तोक्दा उपभोक्तालाई प्रतिकूल असर पर्ने गरी आपसी मिलेमतोमा तय गर्नु हुँदैन । </div><div class="content-paragraph"> १२. <span class="bold">सम्झौताको शर्त पेश गर्नु पर्नेः</span> ऐनको दफा १३ को उपदफा (१) को खण्ड (ग) बमोजिम विद्युत खरिद बिक्रीको लागि सम्झौता गर्न अनुमति प्राप्त व्यक्तिहरुले आयोगको सहमतिको लागि दरखास्त दिँदा सम्झौताका शर्त समेत पेश गर्नु पर्नेछ । </div><div class="content-paragraph"> १३. <span class="bold">विद्युत प्रसारण दस्तुरः</span> (१) आयोगले ऐनको दफा १३ को उपदफा (१) को खण्ड (ङ) बमोजिम विद्युत प्रसारण दस्तुर निर्धारण गर्दा नियम १० बमोजिम खरिद बिक्री दर निर्धारण गर्दा लिइने आधारका अतिरिक्त देहायका सबै वा केही कुरालाई आधार लिन सक्नेछः– </div><div class="content-paragraph indent-1"> (क) प्रयोगकर्ताको उपभोग क्षमता वा परिमाण र दुरी, </div><div class="content-paragraph indent-1"> (ख) जडान विन्दु (पोइन्ट अफ कनेक्सन), </div><div class="content-paragraph indent-1"> (ग) प्रसारण क्षेत्र (जोनल ट्रान्समिसन चार्जेज), </div><div class="content-paragraph indent-1"> (घ) प्रसारण लाइन निर्माण वा विस्तार गर्दा हुने लगानी । </div><div class="content-paragraph indent-1"> (२) उपनियम (१) बमोजिम विद्युत प्रसारण दस्तुर निर्धारण गर्दा राष्ट्रिय विद्युत प्रसारण ग्रीड (नेशनल ट्रान्समिसन ग्रीड) र अन्य प्रसारण लाईन खण्डहरुको छुट्टा छुट्टै दस्तुर निर्धारण गर्न सकिनेछ । </div><div class="content-paragraph indent-1"> (३) विद्युत प्रसारण दस्तुर निर्धारण गर्ने सम्बन्धी अन्य आधारहरु आयोगले निर्धारण गरे बमोजिम हुनेछ । </div><div class="content-paragraph"> १४. <span class="bold">विद्युत वितरणको महसुल दरमा प्रतिस्पर्धा गराउनु पर्नेः</span> (१) आयोगले विद्युत वितरणको महसुल दरमा प्रतिस्पर्धा गराई सोको आधारमा उपभोक्ता वा उपभोक्ताको प्रतिनिधिले आफ्नो सेवा प्रदायक छनौट गर्न पाउने व्यवस्था गर्नु पर्नेछ । </div><div class="content-paragraph indent-1"> (२) विद्युत वितरणको महसुल दरमा प्रतिस्पर्धा गराउने तथा विद्युत वितरक छनौट गर्ने सम्बन्धी अन्य व्यवस्था आयोगले निर्धारण गरे बमोजिम हुनेछ । </div><div class="content-paragraph"> १५. <span class="bold">विद्युत वितरण शुल्कः</span> अन्य कुनै संस्थाले विद्युत वितरण गर्न अनुमति प्राप्त संस्थाको प्रणाली प्रयोग गरी उपभोक्तासम्म विद्युत वितरण गर्दा त्यस्तो वितरण प्रणाली प्रयोग गरे वापत बुझाउनु पर्ने वितरण शुल्क आयोगले निर्धारण गर्नेछ । </div><div class="content-paragraph"> १६. <span class="bold">मूल्य अन्तर नियमन गर्नेः</span> आयोगले यस नियम बमोजिम अनुमति प्राप्त व्यक्तिहरुबीच विद्युत व्यापारको क्रियाकलाप तथा विद्युत खरिद गरी पुनः बिक्री गर्दाको मुल्य अन्तर (ट्रेडिङ मार्जिन) सम्बन्धमा नियमन गर्न विद्युत व्यापार मापदण्ड बनाई लागु गर्नेछ । </div><div class="content-paragraph"> १७. <span class="bold">सेवा शुल्क तोक्नेः</span> (१) आयोगले ऐनको दफा २० बमोजिम देहायका विषयमा देहाय बमोजिमको सेवा शुल्क लगाउन सक्नेछः– </div><div class="content-paragraph indent-1"> (क) विद्युतको थोक खरिद बिक्री दर निर्धारण गर्दा सात हजार पाँचसय रुपैयाँ, </div><div class="content-paragraph indent-1"> (ख) विद्युत खरिद सम्झौतामा सहमति दिँदा देहाय बमोजिमः– </div><div class="content-paragraph indent-2"> (१) एकसय किलोवाटदेखि एक मेगावाटसम्म एक लाख रुपैयाँ, </div><div class="content-paragraph indent-2"> (२) एक मेगावाटभन्दा माथि एकहजार मेगावाटसम्म प्रति मेगावाट दश हजार रुपैयाँका दरले, र </div><div class="content-paragraph indent-2"> (३) सो भन्दामाथि एकमुष्ट बीसलाख रुपैयाँ । </div><div class="content-paragraph indent-1"> (ग) प्रसारण तथा वितरण दस्तुर (व्हीलिङ चार्ज) लगायत यस्तै अन्य महसुल वा दस्तुर निर्धारण गर्दा पच्चीस हजार रुपैयाँ, </div><div class="content-paragraph indent-1"> (घ) अनुमति प्राप्त व्यक्तिहरु आपसमा गाभिन, संरचनाको खरिद बिक्री (सेल अफ प्लान्ट), प्राप्ति (एक्वीजिसन) वा ग्रहण (टेक ओभर) गर्न सहमति दिँदा त्यस्तो संरचना वा संस्थाको आधार मूल्यको आधारमा दश करोडसम्मको आधार मूल्यको लागि एक लाख रुपैयाँ र सोभन्दा माथी प्रत्येक दश करोडसम्मको लागि पचास हजार रुपैयाँ, </div><div class="content-paragraph indent-1"> (ङ) ऐनको दफा १८ बमोजिम विवाद समाधान गर्दा दाबी मूल्य खुलेको विवाद भएमा त्यस्तो दाबी मूल्यको पाँच प्रतिशत र दाबी मूल्य नखुलेको विवाद भएमा आयोगले तय गरेको मूल्य, </div><div class="content-paragraph indent-1"> (च) आयोगले तोकेका अन्य विषयमा आधार मूल्य खुलेकोमा त्यस्तो मूल्यको आधारमा खण्ड (घ) बमोजिमको रकम र आधार मूल्य नखुलेकोमा आयोगले तय गरेको मूल्य । </div><div class="content-paragraph indent-1"> (२) उपनियम (१) बमोजिम आयोगले सेवा शुल्क लगाउँदा सेवा शुल्क लगाउने विषय र अनुमति प्राप्त व्यक्ति वा संस्थाको नाम आफ्नो वेबसाइट र राष्ट्रिय स्तरको दैनिक पत्रिका मार्फत सार्वजनिक गर्नु पर्नेछ । </div><div class="document-subtitle bold">परिच्छेद-५</div><div class="document-subtitle bold">उपभोक्ता हित संरक्षण र सार्वजनिक सुनुवाई</div><div class="content-paragraph"> १८. <span class="bold">उपभोक्ता हित संरक्षणः</span> आयोगले ऐनको दफा १४ बमोजिम उपभोक्ताको हित संरक्षणका लागि देहाय अनुसारका कार्य गर्नेछः- </div><div class="content-paragraph indent-1"> (क) वितरण अनुमतिप्राप्त व्यक्तिले वितरण गरेको विद्युतको गुणस्तर (स्वीकार्य भोल्टेज परिवर्तनको मापदण्ड, विद्युत वितरणमा हुन सक्ने रोकावटको औसत अवधि र औसत रोकावटको क्रमिकता) निर्धारण गरी कार्यान्वयन गर्ने, </div><div class="content-paragraph indent-1"> (ख) सार्वजनिक सेवा प्रदायकको कार्य सम्पादनस्तर निर्धारण गरी सोको आधारमा कार्य सम्पादन गर्न त्यस्तो व्यक्ति वा संस्थालाई निर्देशन दिने, </div><div class="content-paragraph indent-1"> (ग) उपभोक्ताको गुनासो सुनुवाई संयन्त्र र गुनासो समाधान गर्ने प्रकृया निर्धारण गर्ने, </div><div class="content-paragraph indent-1"> (घ) विद्युत वितरणमा हुने रोकावट हटाउन गर्नु पर्ने उपाय निर्धारण गर्ने र आयोगले तोकेको समयभन्दा बढी समय रोकावट भएमा क्षतिपूर्ति दिन लगाउने, </div><div class="content-paragraph indent-1"> (ङ) विद्युत जडान गर्न लाग्ने समय र सो को प्रकृया निर्धारण गरी सार्वजनिक गर्ने, </div><div class="content-paragraph indent-1"> (च) आयोगले तोकेको गुणस्तर सम्बन्धी मापदण्ड उल्लङ्घन गर्ने व्यक्ति वा संस्थाबाट क्षतिपूर्ति भराउने, </div><div class="content-paragraph indent-1"> (छ) उपभोक्ता हित संरक्षणका लागि आयोगले आवश्यक ठह¥याएका अन्य कार्य गर्ने, गराउने । </div><div class="content-paragraph"> १९. <span class="bold">सार्वजनिक सुनुवाई गर्नु पर्नेः</span> (१) आयोगले विद्युत महसुल निर्धारण, विद्युत खरिद दर निर्धारण, प्रसारण शुल्क निर्धारण तथा विद्युत व्यापारसँग सम्बन्धित विषयमा निर्णय गर्नु पूर्व सार्वजनिक सुनुवाई गर्नु पर्नेछ । </div><div class="content-paragraph indent-1"> (२) उपनियम (१) बमोजिम अवलम्बन गर्नु पर्ने विधि अनुसूची–३ मा उल्लेख भए बमोजिम हुनेछ । </div><div class="content-paragraph indent-1"> (३) उपनियम (१) बमोजिम गरिने सार्वजनिक सुनुवाईको अन्य प्रक्रिया र ढाँचा आयोगले निर्धारण गरे बमोजिम हुनेछ । </div><div class="document-subtitle bold">परिच्छेद-६</div><div class="document-subtitle bold">काम, कर्तव्य र अधिकार</div><div class="content-paragraph"> २०. <span class="bold">अध्यक्षको काम, कर्तव्य र अधिकारः</span> (१) ऐन तथा यस नियमावलीमा उल्लिखित काम, कर्तव्य र अधिकारका अतिरिक्त अध्यक्षको अन्य काम, कर्तव्य र अधिकार देहाय बमोजिम हुनेछ ः– </div><div class="content-paragraph indent-1"> (क) आयोगको अल्पकालीन एवं दीर्घकालीन नीति, योजना र कार्यक्रमहरु तयार गर्ने, गराउने, </div><div class="content-paragraph indent-1"> (ख) स्वीकृत नीति, योजना तथा कार्यक्रमको कार्यान्वयन, अनुगमन तथा मूल्याङ्कन गर्ने, गराउने, </div><div class="content-paragraph indent-1"> (ग) विद्युत उत्पादन, प्रसारण र विद्युतको गुणस्तर अभिवृद्धिका लागि आवश्यक कार्यक्रम तर्जुमा गर्ने, गराउने, </div><div class="content-paragraph indent-1"> (घ) विद्युत उत्पादक, प्रसारक र यस्तै काम गर्ने संस्थाबीच समन्वय कायम गर्ने, गराउने, </div><div class="content-paragraph indent-1"> (ङ) आयोगमा पेश हुने विषयहरु तयार गर्न लगाउने, </div><div class="content-paragraph indent-1"> (च) आयोगको निर्णयहरु कार्यान्वयन गर्ने, गराउने, </div><div class="content-paragraph indent-1"> (छ) आयोगको लागि आवश्यक कार्यक्रम एवं बजेट तयार गर्न लगाउने । </div><div class="content-paragraph indent-1"> (२) अध्यक्षले आयोगको तर्फबाट स्वदेश तथा विदेशका नियमनकारी संघ संस्था निकायहरुसँग सम्पर्क गर्न र कुनै सम्झौता गर्नु पर्ने भएमा आयोगको स्वीकृति लिई सम्झौता गर्न सक्नेछ । </div><div class="content-paragraph indent-1"> तर आयोग वा नेपाल सरकारलाई आर्थिक भार वा कुनै दायित्व पर्ने विषयमा सम्झौता गर्नु परेमा नेपाल सरकारको पूर्व स्वीकृति लिनु पर्नेछ । </div><div class="content-paragraph"> २१. <span class="bold">अध्यक्ष जवाफदेही हुनेः</span> (१) आयोगको तर्फबाट हुने कारोबारको सम्बन्धमा अध्यक्ष जवाफदेही हुनेछ । </div><div class="content-paragraph indent-1"> (२) अध्यक्षले प्रचलित कानून बमोजिम नेपाल सरकारलाई प्राप्त हुने राजस्व र सरकारी रकमको लेखा राखी बैंक दाखिला गर्नु वा गर्न लगाउनु पर्नेछ । </div><div class="content-paragraph indent-1"> (३) राजस्वको लगत तथा लेखा राख्ने, फाँटबारी पेश गर्ने, लेखा परीक्षण गराउने र यसको अभिलेख राख्ने उत्तरदायित्व अध्यक्षको हुनेछ । </div><div class="content-paragraph"> २२. <span class="bold">सचिवको काम, कर्तव्य र अधिकारः</span> सचिवको काम कर्तव्य र अधिकार देहाय बमोजिम हुनेछः- </div><div class="content-paragraph indent-1"> (क) आयोगका निर्णय लिपीबद्ध गरी आयोगको बैठकमा उपस्थित अध्यक्ष र सदस्यको दस्तखत गराउने र निर्णय प्रमाणित गर्ने, </div><div class="content-paragraph indent-1"> (ख) आयोगका निर्णय र सोसँग सम्बन्धित अभिलेख सुरक्षित राखी संरक्षण गर्ने, </div><div class="content-paragraph indent-1"> (ग) आयोगका निर्णय कार्यान्वयन गर्ने गराउने, </div><div class="content-paragraph indent-1"> (घ) विवाद समाधान सम्बन्धी निर्णयको छुट्टै अभिलेख राखी कार्यान्वयन गर्ने गराउने, </div><div class="content-paragraph indent-1"> (ङ) आयोगमा पेश हुन आएका निवेदन, पुनरावलोकनका लागि प्राप्त भएका निवेदन वा आवेदन एवं आयोगसँग सम्बन्धित सबै कागजात सुरक्षित राखी समय समयमा निरीक्षण गर्ने गराउने, </div><div class="content-paragraph indent-1"> (च) आयोगका कर्मचारीको नियुक्ति, नियन्त्रण र सुपरिवेक्षण गर्ने, </div><div class="content-paragraph indent-1"> (छ) आयोगको निर्देशन अनुरूप अन्य कार्य गर्ने । </div><div class="content-paragraph"> २३. <span class="bold">आयोगको आन्तरिक नियन्त्रण प्रणालीः</span> (१) आयोगबाट सम्पादन हुने कार्यहरु मितव्ययी, कार्यदक्षतापूर्ण र प्रभावकारी ढङ्गबाट सम्पादन गर्न, वित्तीय प्रतिवेदन प्रणालीलाई विश्वसनीय बनाउन तथा प्रचलित कानून बमोजिम कार्यसम्पादन गर्नको लागि आयोगले आन्तरिक नियन्त्रण प्रणाली तयार गरी लागू गर्नु पर्नेछ । </div><div class="content-paragraph indent-1"> (२) उपनियम (१) बमोजिमको आन्तरिक नियन्त्रण प्रणाली तयार गर्दा आयोगले सम्पादन गर्ने कामको प्रकृति अनुरुप आवश्यक कुराहरुको व्यवस्था गर्नु पर्नेछ र त्यसमा नियन्त्रणको वातावरण, जोखिम क्षेत्रको पहिचान, सूचनाको आदान प्रदान, अनुगमन तथा मूल्याङ्कन जस्ता विषयलाई समेत समेट्नु पर्नेछ । </div><div class="content-paragraph indent-1"> (३) उपनियम (१) बमोजिमको आन्तरिक नियन्त्रण प्रणालीको अनुगमन गर्नका लागि आयोगले आयोगको कुनै सदस्यलाई जिम्मेवारी तोकी अनुगमन गर्ने व्यवस्था मिलाउनु पर्नेछ । </div><div class="content-paragraph indent-1"> (४) उपनियम (३) बमोजिम तोकिएको सदस्यले आयोगबाट प्रभावकारी रुपमा कार्यसम्पादन भए नभएको, आर्थिक अनुशासन र निर्देशनको पालना भए नभएको सम्बन्धमा वर्षमा कम्तीमा दुई पटक अनुगमन र सुपरिवेक्षण गरी सोको प्रतिवेदन आयोग समक्ष पेश गर्नु पर्नेछ । </div><div class="content-paragraph indent-1"> (५) उपनियम (४) बमोजिम पेश भएको प्रतिवेदनबाट कुनै कैफियत देखिएमा आयोगले सम्बन्धित अधिकारीलाई त्यस्तो कैफियत सुधार गर्न निर्देशन दिनु पर्नेछ र त्यस्तो निर्देशनको पालना गर्नु सम्बन्धित अधिकारीको कर्तव्य हुनेछ । </div><div class="content-paragraph"> २४. <span class="bold">राय उपलब्ध गराउनेः</span> (१) विद्युत उत्पादन, प्रसारण तथा वितरण सम्बन्धी कुनै विषयमा नेपाल सरकारले आयोगको राय माग गर्न सक्नेछ । </div><div class="content-paragraph indent-1"> (२) उपनियम (१) बमोजिम राय माग भएकोमा आयोगले त्यस्तो विषयमा नेपाल सरकारलाई आफ्नो राय उपलब्ध गराउनु पर्नेछ । </div><div class="document-subtitle bold">परिच्छेद-७</div><div class="document-subtitle bold">पेशागत आचरण</div><div class="content-paragraph"> २५. <span class="bold">पदको मर्यादा र अनुशासनमा रहनु पर्नेः</span> सदस्यले आफ्नो पद र ओहोदा अनुसारको मर्यादा कायम राखी अनुशासनमा बस्नु पर्नेछ । </div><div class="content-paragraph"> २६. <span class="bold">समयको पालनाः</span> सदस्यले नेपाल सरकारले तोकेको कार्यालय समयको पालना गरी तोकिएको जिम्मेवारी पूरा गर्नु पर्नेछ । </div><div class="content-paragraph"> २७. <span class="bold">दान, उपहार, चन्दा स्वीकार गर्न, सापटी वा आर्थिक लेनदेन गर्न नहुनेः</span> सदस्य आफैं वा आफ्नो परिवारको कुनै सदस्य मार्फत आयोगको कामसँग सम्बन्धित व्यक्तिसँग दान, उपहार, चन्दा स्वीकार गर्न, सापटी वा आर्थिक लेनदेन गर्न वा कुनै प्रकारको आर्थिक प्रलोभनमा पर्न वा कमिसन वा गैरकानुनी रूपमा रकम प्राप्त गर्न हुँदैन । </div><div class="content-paragraph"> २८. <span class="bold">कार्य सम्पादनको सिलसिलामा राजनैतिक वा अवाञ्छनीय प्रभाव वा सम्पर्क कायम गर्न नहुनेः</span> सदस्यले आफ्नो व्यक्तिगत स्वार्थ पूर्ति गर्ने उद्देश्यले कुनै राजनैतिक वा अवाञ्छनीय प्रभाव पार्न हुँदैन र ओहदाको मर्यादा विपरीत हुने गरी कुनै संस्था वा व्यक्तिसँग अवाञ्छित सम्पर्क राखु हुँदैन । </div><div class="content-paragraph"> २९. <span class="bold">राजनीतिमा भाग लिन नहुनेः</span> सदस्यले राजनीतिमा भाग लिन वा कुनै राजनैतिक दल वा सङ्गठनको सदस्यता प्राप्त गर्न वा राजनीतिक पदको लागि हुने निर्वाचनमा उम्मेदवार हुन वा त्यस्तो निर्वाचनमा कुनै उम्मेदवार, राजनैतिक दल वा सङ्गठनको तर्फबाट प्रचार प्रसार गर्न वा वक्तव्य दिन वा मत माग्न हुँदैन । </div><div class="content-paragraph indent-1"> तर कसैलाई मत दिएको वा दिने विचार गरेको कुरा प्रकट नगरी प्रचलित कानून बमोजिम आफूले पाएको मतदानको अधिकार प्रयोग गर्न बाधा पुऱ्याएको मानिने छैन । </div><div class="content-paragraph"> ३०. <span class="bold">समाचार प्रकाश गर्नमा प्रतिबन्धः</span> (१) सदस्यले आयोगको पूर्वस्वीकृति नलिई आफूले पदमा रही कर्तव्य पालना गर्दा प्राप्त भएको जानकारी वा कुनै गोप्य वा कानूनद्वारा निषेधित विषय वा आफूले लेखेको वा सङ्कलन गरेको कुनै कागजपत्र वा समाचार प्रेस वा अरू कसैलाई दिनु वा बताउनु हुँदैन । </div><div class="content-paragraph indent-1"> (२) उपनियम (१) बमोजिमको व्यवस्था आयोगको पूर्व सदस्यको हकमा समेत लागू हुनेछ । </div><div class="content-paragraph"> ३१. <span class="bold">लेख, वक्तव्य वा भाषण प्रकाशन वा प्रसारण गर्न नहुनेः</span> सदस्यले काल्पनिक वा वास्तविक नामबाट नेपालको सार्वभौमसत्ता र भौगोलिक अखण्डतामा आँच आउने, देशको शान्ति सुरक्षा, वैदेशिक सम्बन्ध र सार्वजनिक मर्यादामा खलल पर्ने, अदालतको निर्णयको अपहेलना हुने तथा प्रचलित कानून तथा नेपाल सरकारको नीति विपरीत वा नेपाल सरकार र जनताबीचको सम्बन्धमा खलल पर्ने गरी कुनै पनि सञ्चार माध्यमबाट लेख, वक्तव्य वा भाषण प्रकाशन वा प्रसारण गर्नु हुँदैन । </div><div class="content-paragraph indent-1"> तर व्यवसायसँग सम्बद्ध विषयमा प्राज्ञिक वा अनुसन्धानात्मक प्रकृतिको लेख रचना लेख र प्रकाशन गर्न कुनै बाधा पुऱ्याएको मानिने छैन । </div><div class="content-paragraph"> ३२. <span class="bold">साम्प्रदायिक दुर्भावना फैलने कार्य गर्न नहुनेः</span> सदस्यले नेपालको विभिन्न जात, जाति, धर्म, वर्ग, क्षेत्र र सम्प्रदायका मानिसहरू बीच वैमनस्यता उत्पन्न गराउने वा साम्प्रदायिक दुर्भावना फैलाउने कुनै काम गर्नु हुँदैन । </div><div class="content-paragraph"> ३३. <span class="bold">कम्पनीको स्थापना र सञ्चालन तथा व्यापार व्यवसाय गर्न नहुनेः</span> सदस्यले पूर्वस्वीकृति नलिई देहायको काम गर्नु हुँदैनः - </div><div class="content-paragraph indent-1"> (क) कुनै बैंक वा कम्पनीको स्थापना, रजिष्ट्रेशन वा सञ्चालनको काममा भाग लिन, </div><div class="content-paragraph indent-1"> (ख) प्रचलित कानून बमोजिम दर्ता गराउनु पर्ने कुनै व्यापार वा व्यवसाय गर्न, </div><div class="content-paragraph indent-1"> (ग) विद्युत उत्पादन र प्रसारण आयोजनाको अनुमति लिन वा त्यस्तो काम गर्ने कम्पनी वा संस्थाको शेयर खरिद गर्न वा जुनसुकै किसिमले संलग्न हुन । </div><div class="content-paragraph"> ३४. <span class="bold">आयोगको अहित हुने कार्य गर्न नहुनेः</span> सदस्यले आयोगलाई अहित हुने गरी कुनै कार्य गर्नु हुँदैन । </div><div class="content-paragraph"> ३५. <span class="bold">आयोगलाई हानि नोक्सानी पार्न नहुनेः</span> सदस्यले जानाजान, हेलचेक्रयाइँ वा लापरबाही गरी आयोगलाई हानि नोक्सानी पुऱ्याउनु हुँदैन । </div><div class="content-paragraph"> ३६. <span class="bold">संस्थाको सदस्यताः</span> सदस्यले प्रचलित कानून र आयोगको नीतिको विपरीत हुने गरी आफ्नो पेशागत, व्यावसायिक र सामाजिक संस्था बाहेक अन्य कुनै पनि संस्थाको सदस्य बन्नु हुँदैन । </div><div class="content-paragraph"> ३७. <span class="bold">सम्पत्ति विवरण पेश गर्नु पर्नेः</span> सदस्यले आफ्नो र आफ्नो परिवारको नाममा रहेको चल तथा अचल सम्पत्तिको विवरण प्रचलित कानून बमोजिम तोकिएको ढाँचामा तोकिएको निकायमा पेश गर्नु पर्नेछ । </div><div class="content-paragraph"> ३८. <span class="bold">नेपाल सरकारबाट स्वीकृत नीति बमोजिम कार्य सम्पादन गर्नेः</span> सदस्यले नेपाल सरकारबाट स्वीकृत नीतिको आसय र भावनालाई गम्भीरतापूर्वक मनन गर्दै राज्य सञ्चालनमा उठेका हाँकलाई सामना गर्न सक्षम हुने गरी आफ्नो कार्य सम्पादन गर्नु पर्नेछ । </div><div class="content-paragraph"> ३९. <span class="bold">व्यावसायिकता र विशेषज्ञताः</span> सदस्यले खुला समाज, खुला राजनीति र उदार अर्थनीति बमोजिम नागरिकको सोच, व्यवहारलाई आत्मसात गर्दै आधुनिक राज्यको अवधारणा बमोजिम व्यावसायिक र विशेषज्ञको रूपमा आफ्नो कार्य सम्पादन गर्नु पर्नेछ । </div><div class="content-paragraph"> ४०. <span class="bold">स्वच्छ, तर्कसङ्गत र सद्विवेकः</span> सदस्यले स्वच्छ, तर्कसङ्गत, सद्विवेक र न्यायोचित आधारमा आफ्नो कार्य सम्पादन गर्नु पर्नेछ । </div><div class="content-paragraph"> ४१. <span class="bold">सरोकारवालाको अवधारणा मनन गर्नेः</span> सदस्यले कुनै व्यक्ति विशेषको स्वार्थमा सीमित नभई सबै सरोकारवाला नागरिक, वर्गीय वा व्यावसायिक संघ संस्थाबाट प्राप्त सुझाव, मन्तव्य र धारणालाई गम्भीरताका साथ अध्ययन, मनन तथा विश्लेषण गरी आम जनताको हित र कल्याण गर्ने उद्देश्यबाट अभिप्रेरित भई कार्य सम्पादन गर्नु पर्नेछ । </div><div class="content-paragraph"> ४२. <span class="bold">अन्यत्र नोकरी वा सेवा गर्नु नहुनेः</span> (१) सदस्यले अन्यत्र कुनै प्रकारको नोकरी गर्न वा आर्थिक लाभ वा कुनै सुविधा प्राप्त गर्ने गरी परामर्शदाता, सल्लाहकार, विशेषज्ञ वा कुनै हैसियतले सेवा प्रदान गर्ने कार्य गर्नु हुँदैन । </div><div class="content-paragraph indent-1"> (२) उपनियम (१) मा जुनसुकै कुरा लेखिएको भए तापनि सदस्यले देहायको कार्य गर्न सक्नेछः- </div><div class="content-paragraph indent-2"> (क) राष्ट्रिय वा अन्तर्राष्ट्रिय शैक्षिक, प्राज्ञिक वा अनुसन्धानमूलक संघ संस्था वा नेपाल सदस्य रहेको क्षेत्रीय वा अन्तर्राष्ट्रिय संघ संस्थाको काममा नेपाल सरकारको पूर्व स्वीकृति लिएर भाग लिन, </div><div class="content-paragraph indent-2"> (ख) नेपाल सरकारको नीति विपरीत नहुने गरी स्वदेश वा विदेशस्थित कार्यक्रममा सहभागी हुन, प्रवचन दिन वा कार्यपत्र प्रस्तुत गर्न, </div><div class="content-paragraph indent-2"> (ग) कार्यालयको काममा बाधा नपर्ने गरी मानव कल्याण, परोपकार वा सामाजिक भलाईका लागि सेवा पुऱ्याउन, </div><div class="content-paragraph indent-2"> (घ) आर्थिक लाभ वा कुनै सुविधा नलिने, कार्यालयको काममा बाधा नपर्ने र नेपाल सरकारको अहित नहुने गरी अन्य कुनै सामाजिक संस्थामा आबद्ध हुन । </div><div class="content-paragraph indent-2"><span class="bold">स्पष्टीकरणः</span> यस खण्डको प्रयोजनको लागि "सामाजिक संस्था’” भन्नाले सामाजिक आवश्यकता पूरा गर्ने सिलसिलामा परम्परा देखी समुदायमा आधारित भई समाजमा क्रियाशील रहेका सामाजिक संघ संस्था सम्झनु पर्छ र सो शब्दले प्रचलित कानून बमोजिम दर्ता भएका साहित्य, कला, संस्कृति, खेलकुद, संगीत, विज्ञान, धर्म वा यस्तै अन्य कुनै विधा वा क्षेत्रसँग सम्बन्धित संस्थालाई समेत जनाउँछ । </div><div class="content-paragraph"> ४३. <span class="bold">स्थायी आवासीय अनुमति लिन नहुनेः</span> सदस्यले अन्य विदेशी मुलुकको स्थायी आवासीय अनुमति लिन वा त्यस्तो अनुमति प्राप्त गर्नको लागि आवेदन दिन हुँदैन । </div><div class="content-paragraph"> ४४. <span class="bold">आयोगका कर्मचारीको आचरणः</span> (१) आयोगका कर्मचारीले आयोगका सदस्यले पालना गर्नु पर्ने यस नियमावली बमोजिमका आचरण तथा आयोगले बनाएको कर्मचारी विनियमावली बमोजिमका आचरण पालना गर्नु पर्नेछ । </div><div class="content-paragraph indent-1"> (२) उपनियम (१) बमोजिम आचरण पालना नगर्ने कर्मचारीलाई आयोगले बनाएको कर्मचारी विनियमावली बमोजिम विभागीय कारबाही हुनेछ । </div><div class="content-paragraph indent-1"> (३) विभागीय कारबाही गर्नु पर्ने कर्मचारी नेपाल सरकारबाट खटिई आएको रहेछ भने त्यस्तो कर्मचारीलाई विभागीय कारबाही गर्न सम्बन्धित निकायमा लेखी पठाउनु पर्नेछ । </div><div class="document-subtitle bold">परिच्छेद-८</div><div class="document-subtitle bold">विविध</div><div class="content-paragraph"> ४५. <span class="bold">शेयर संरचनामा परिवर्तन गर्न आयोगको पूर्व स्वीकृति लिनु पर्नेः</span> विद्युत उत्पादन, प्रसारण, वितरण वा व्यापारको काम गर्न अनुमतिप्राप्त कम्पनी वा संस्थाले सार्वजनिक रुपमा शेयर निश्कासन गर्न वा शेयरको संरचनामा पाँच प्रतिशतभन्दा बढी परिवर्तन हुने गरी शेयर खरिद बिक्री गर्न आयोगको पूर्व स्वीकृति लिनु पर्नेछ । </div><div class="content-paragraph indent-1"> तर नेपाल स्टक एक्स्चेन्जमा सूचीकृत भएको कम्पनी वा संस्थाको शेयर खरिद बिक्री गर्न पूर्व स्वीकृति लिनु पर्ने छैन । </div><div class="content-paragraph"> ४६. <span class="bold">न्यूनतम लागत विस्तार कार्ययोजनाः</span> (१) ऐनको दफा १२ को खण्ड (च) बमोजिम विद्युत सेवाको आन्तरिक माग तथा आपूर्तिको लागि विद्युतसँग सम्बन्धित उत्पादन, प्रसारण र वितरण सम्बन्धी विषय समावेश गरी आयोगले न्यूनतम लागत विस्तार कार्ययोजना बनाउनेछ । </div><div class="content-paragraph indent-1"> (२) उपनियम (१) बमोजिम न्यूनतम लागत विस्तार कार्ययोजना बनाउँदा आयोगले सरोकारवाला तथा सम्बन्धित विषयका विज्ञहरुसँग परामर्श गर्न सक्नेछ । </div><div class="content-paragraph indent-1"> (३) उपनियम (१) बमोजिमको न्यूनतम लागत विस्तार कार्ययोजना बमोजिम काम भए नभएको सम्बन्धमा आयोगले सम्बन्धित उत्पादक, प्रसारक र वितरकलाई समय समयमा विवरण पेश गर्न लगाई सोको अनुगमन समेत गर्न सक्नेछ । </div><div class="content-paragraph"> ४७. <span class="bold">अध्यक्ष र सदस्यको पारिश्रमिक र सुविधाः</span> (१) अध्यक्ष र सदस्यको पारिश्रमिक र सुविधा क्रमशः राष्ट्रिय योजना आयोगको सदस्य र नेपाल सरकारको विशिष्ट श्रेणीको अधिकृत सरह हुनेछ । </div><div class="content-paragraph indent-1"> (२) उपनियम (१) बमोजिम दिइने पारिश्रमिक र सुविधा बाहेक आयोगले आफ्नो आम्दानीबाट अध्यक्ष र सदस्यलाई नेपाल सरकार, अर्थ मन्त्रालयको सहमति लिई कार्यसम्पादनमा आधारित अतिरिक्त भत्ता दिन सक्नेछ । </div><div class="content-paragraph"> ४८. <span class="bold">सञ्चित कोषमा रकम जम्मा गर्नु पर्नेः</span> (१) ऐनको दफा ३३ को उपदफा (१) बमोजिमको कोषमा आयोगको पछिल्लो तीन आर्थिक वर्षको औसत सञ्चालन खर्चको एकसय पचास प्रतिशत भन्दा बढी रकम जम्मा भएमा त्यस्तो बढी रकम आयोगले सङ्घीय सञ्चित कोषमा जम्मा गर्नु पर्नेछ । </div><div class="content-paragraph indent-1"> (२) उपनियम (१) मा जुनसुकै कुरा लेखिएको भए तापनि कुनै आयोजना सञ्चालन गर्न कोषमा बाँकी रहेको रकम अपर्याप्त हुने भई थप रकम आवश्यक पर्ने भएमा आयोगले नेपाल सरकारसँग सहमति लिई आवश्यक थप रकम सो कोषमा राख्न सक्नेछ । </div><div class="content-paragraph"> ४९. <span class="bold">नेपाल सरकारको सहमति लिनु पर्नेः</span> यो नियमावली कार्यान्वयन गर्दा नेपाल सरकारलाई आर्थिक दायित्व पर्ने विषयमा आयोगले नेपाल सरकार, अर्थ मन्त्रालयको सहमति लिनु पर्नेछ । </div><div class="content-paragraph"> ५०. <span class="bold">खारेजी र बचाउः</span> (१) विद्युत महसुल निर्धारण नियमावली, २०५० खारेज गरिएको छ । </div><div class="content-paragraph indent-1"> (२) विद्युत महसुल निर्धारण नियमावली, २०५० बमोजिम भए गरेका काम कारबाही यसै नियमावली बमोजिम भए गरेको मानिनेछ । </div><div class="document-subtitle bold">अनुसूची - १</div><div class="document-subtitle">(नियम ३ को उपनियम (१) सँग सम्बन्धित)</div><div class="document-subtitle bold">अध्यक्ष/सदस्य पदको लागि आवेदन</div><div class="content-paragraph no-margin"> श्री सिफारिस समिति,<span class="form-field tiny"></span></div><div class="content-paragraph"> विद्युत नियमन आयोग ऐन, २०७४ बमोजिम मेरो देहायमा लेखिए बमोजिम योग्यता र अनुभव भएकोले आयोगको अध्यक्ष/सदस्यको पदमा रही काम गर्न पाउँ भनी यो दरखास्त पेश गरेको छु । </div><div class="content-paragraph"> मेरो व्यक्तिगत विवरण देहाय बमोजिम रहेको छः- </div><div class="content-paragraph no-margin"> १. नामः <span class="form-field xlarge"></span></div><div class="content-paragraph no-margin"> २. ठेगाना,- </div><div class="content-paragraph indent-1 no-margin"> स्थायीः <span class="form-field xlarge"></span></div><div class="content-paragraph indent-1 no-margin"> अस्थायीः <span class="form-field xlarge"></span></div><div class="content-paragraph no-margin"> ३. उमेर,- </div><div class="content-paragraph indent-1 no-margin"> जन्ममितिः <span class="form-field xlarge"></span></div><div class="content-paragraph indent-1 no-margin"> हालको उमेरः <span class="form-field small"></span></div><div class="content-paragraph no-margin"> ४. शैक्षिक योग्यता,- </div><div class="content-paragraph indent-1 no-margin"><div class="flex-row"><span>शैक्षिक उपाधिको नामः <span class="form-field medium"></span></span><span>शैक्षिक उपाधिको विषयः <span class="form-field medium"></span></span></div><div>शिक्षण संस्थाको नाम, ठेगानाः <span class="form-field xlarge"></span></div><div>प्राप्त प्रतिशतः <span class="form-field tiny"></span></div></div><div class="content-paragraph indent-1 no-margin"><div class="flex-row"><span>शैक्षिक उपाधिको नामः <span class="form-field medium"></span></span><span>शैक्षिक उपाधिको विषयः <span class="form-field medium"></span></span></div><div>शिक्षण संस्थाको नाम, ठेगानाः <span class="form-field xlarge"></span></div><div>प्राप्त प्रतिशतः <span class="form-field tiny"></span></div></div><div class="content-paragraph no-margin"> ५. सम्बन्धित क्षेत्रको अनुभवः </div><div class="content-paragraph indent-1 no-margin"> (१) <span class="form-field xlarge"></span></div><div class="content-paragraph indent-1 no-margin"> (२) <span class="form-field xlarge"></span></div><div class="content-paragraph indent-1 no-margin"> (३) <span class="form-field xlarge"></span></div><div class="content-paragraph no-margin"> ६. विशिष्टिकृत क्षेत्रः <span class="form-field xlarge"></span></div><div class="content-paragraph no-margin"> ७. संलग्न कागजातहरुः </div><div class="content-paragraph indent-1 no-margin"> (१) <span class="form-field xlarge"></span></div><div class="content-paragraph indent-1 no-margin"> (२) <span class="form-field xlarge"></span></div><div class="content-paragraph indent-1 no-margin"> (३) <span class="form-field xlarge"></span></div><div class="content-paragraph indent-1 no-margin"> (४) <span class="form-field xlarge"></span></div><div class="content-paragraph no-margin"><div class="flex-row" style="align-items: flex-start; margin-top: 50px;"><span style="visibility: hidden;">Placeholder</span><!-- For left alignment --><span style="white-space: nowrap;">८. दस्तखतः <span class="form-field large"></span></span></div><div class="flex-row" style="align-items: flex-start;"><span style="white-space: nowrap;">नामः <span class="form-field large"></span></span><span style="white-space: nowrap;">मितिः <span class="form-field medium"></span></span></div><div>ठेगानाः <span class="form-field xlarge"></span></div></div><div class="document-subtitle bold">अनुसूची - २</div><div class="document-subtitle">(नियम ३ को उपनियम (२) सँग सम्बन्धित)</div><div class="document-subtitle bold">स्वघोषणा</div><div class="content-paragraph"> म विद्युत नियमन आयोग ऐन, २०७४ को दफा ६ बमोजिम आयोगको अध्यक्ष-सदस्य पदमा उम्मेदवार हुन देहायको अयोग्यता नभएको स्वघोषणा गर्दछु । कुनै पनि कारणबाट यो स्वघोषणा बमोजिम नभएको प्रमाणित भएमा कानून बमोजिम कारबाही भएमा मेरो मञ्जुरी छ । </div><div class="content-paragraph indent-1"> (क) गैर नेपाली नागरिक, </div><div class="content-paragraph indent-1"> (ख) विदेशी मुलुकको स्थायी आवासीय अनुमति लिएको, </div><div class="content-paragraph indent-1"> (ग) भ्रष्टाचार, जबरजस्ती करणी, मानव बेचबिखन तथा ओसारपसार, लागू औषध कारोबार, सम्पत्ति शुद्धीकरण, राहदानी दुरूपयोग, अपहरण सम्बन्धी कसूर वा नैतिक पतन देखिने अन्य फौजदारी कसूरमा सजाय पाएको, </div><div class="content-paragraph indent-1"> (घ) प्रचलित कानून बमोजिम कालोसूचीमा परेको वा त्यस्तो सूचीबाट फुकुवा भएको मितिले कम्तीमा तीन वर्ष पूरा नभएको, </div><div class="content-paragraph indent-1"> (ङ) आफू वा आफ्नो एकाघरको परिवारको सदस्य विद्युत उत्पादन, प्रसारण, वितरण वा व्यापारमा संलग्न कुनै कम्पनी वा त्यस्तो कम्पनीको सहायक कम्पनी, फर्म वा संस्थाको संस्थापक, व्यवस्थापकीय तह, शेयर धनी वा सञ्चालक, लेखापरीक्षक वा सल्लाहकारको हैसियतमा संलग्न रहेको वा त्यस्तो हैसियतबाट अलग भई कम्तीमा तीन वर्षको अवधि व्यतित भई नसकेको, </div><div class="content-paragraph indent-1"> (च) विद्युत उत्पादन, प्रसारण, वितरण वा व्यापार सम्बन्धी कसूरमा सजाय पाई सजाय भुक्तान गरेको मितिले तीन वर्षको अवधि पूरा नभएको, </div><div class="content-paragraph indent-1"> (छ) नेपाल सरकार, प्रदेश सरकार वा स्थानीय तह वा नेपाल सरकार, प्रदेश सरकार वा स्थानीय तहको स्वामित्वमा रहेको सङ्गठित संस्था वा अनुमतिपत्र प्राप्त व्यक्तिको बहालवाला कर्मचारी, </div><div class="content-paragraph indent-1"> (ज) साहूको ऋण तिर्न नसकी दामासाहीमा परेको, </div><div class="content-paragraph indent-1"> (झ) कुनै राजनीतिक दलको सदस्य वा पदाधिकारी भएको । </div><div class="signature-section" style="text-align: left; width: fit-content; margin-left: auto; line-height: 2;"><div>दस्तखतः <span class="form-field large"></span></div><div>नामः <span class="form-field large"></span></div><div>ठेगानाः <span class="form-field large"></span></div><div>मितिः <span class="form-field medium"></span></div></div><div class="document-subtitle bold">अनुसूची-३</div><div class="document-subtitle">(नियम १९ को उपनियम (२) सँग सम्बन्धित )</div><div class="document-subtitle bold">सार्वजनिक सुनुवाईको विधि</div><div class="content-paragraph"> १. <span class="bold">सार्वजनिक सुनुवाईको लागि कार्यक्रम आयोजना गर्ने प्रक्रिया र समावेश गरिने विषयः</span></div><div class="content-paragraph indent-1"> सार्वजनिक सुनुवाई गरिने स्थान, मिति र समय सहित देहायका विषय खुलाई सार्वजनिक सुनुवाई हुने दिनभन्दा कम्तीमा पन्ध्र दिन अगाडि राष्ट्रियस्तरको दैनिक पत्रिकामा सूचना प्रकाशन गर्नु पर्नेछः- </div><div class="content-paragraph indent-2"> (क) सार्वजनिक सुनुवाईमा उपस्थित हुने ग्रार्हस्थ उपभोक्ता, उद्योग व्यवसायी, सर्वसाधारण उपभोक्ताका प्रतिनिधिमूलक संस्था, सम्बन्धित स्थानीय तह र सञ्चार माध्यम सम्बन्धी विवरण, </div><div class="content-paragraph indent-2"> (ख) सार्वजनिक सुनुवाईमा आयोगको तर्फबाट उपस्थित हुने पदाधिकारी र प्रतिनिधिको नाम र सम्पर्कको तरिका, </div><div class="content-paragraph indent-2"> (ग) सार्वजनिक सुनुवाईमा उपस्थित हुने विद्युत उत्पादक संस्था, वितरण अनुमतिप्राप्त व्यक्ति, प्रसारक संस्था, विद्युत खरिद बिक्रीकर्ता र सोको लागि अनुमति प्राप्त व्यक्तिको प्रतिनिधिको नाम र सम्पर्क, </div><div class="content-paragraph indent-2"> (घ) सार्वजनिक सुनुवाई गरिने विषय र क्षेत्र, </div><div class="content-paragraph indent-2"> (ङ) सार्वजनिक सुनुवाईको आचारसंहिता सम्बन्धी कुराहरु, </div><div class="content-paragraph indent-2"> (च) सार्वजनिक सुनुवाईमा भाग लिने, वार्ता गर्न चाहने वा प्रश्नोत्तरमा सहभागी हुने व्यक्तिले पालना गर्नु पर्ने आचारसंहिता सम्बन्धी कुराहरु, </div><div class="content-paragraph indent-2"> (छ) महसुल निर्धारणमा लिइने आधार र मापदण्ड सम्बन्धी विषयहरु, </div><div class="content-paragraph indent-2"> (ज) अनुमति प्राप्त व्यक्ति वा संस्थाको नाम, </div><div class="content-paragraph indent-2"> (झ) सार्वजनिक सुनुवाई गरिने क्षेत्रमा रहेका ग्राहक सङ्ख्या, खपत हुने विद्युत युनिट, </div><div class="content-paragraph indent-2"> (ञ) विद्युत प्रसारण लाईन र विद्युत जडान सम्बन्धी आवश्यक विवरण । </div><div class="content-paragraph"> २. <span class="bold">सार्वजनिक सुनुवाई कार्यक्रम सञ्चालन गर्ने प्रकृयाः-</span></div><div class="content-paragraph indent-1"> (क) आयोग आफैले सार्वजनिक सुनुवाईको सञ्चालन गर्नु पर्नेछ । </div><div class="content-paragraph indent-1"> (ख) आयोगका अध्यक्ष र सदस्य पालैपालो सार्वजनिक सुनुवाई कार्यक्रममा उपस्थित हुनु पर्नेछ । </div><div class="content-paragraph indent-1"> (ग) सार्वजनिक सुनुवाई हुने विषय सहितको कार्यसूची तयार गरी वितरण गर्नु पर्नेछ । </div><div class="content-paragraph indent-1"> (घ) सार्वजनिक सुनुवाईमा उपस्थित हुने सहभागीको सङ्ख्याको आधारमा स्थान तय गर्नु पर्नेछ । </div><div class="content-paragraph indent-1"> (ङ) सार्वजनिक सुनुवाईमा स्थानीय तहका जनप्रतिनिधि, विषय विज्ञ, सम्बन्धित क्षेत्रका बुद्धिजीवि, स्थानीय सञ्चार माध्यम र पत्रकार, विद्युत वितरण र उपभोग सम्बन्धी क्षेत्रका प्रतिनिधिमूलक संस्थाका प्रतिनिधि, उपभोक्ता हित संरक्षण सम्बन्धी संस्थाका प्रतिनिधिलाई सहभागी गराउनु पर्नेछ । </div><div class="content-paragraph indent-1"> (च) सार्वजनिक सुनुवाईमा उठाइएका विषय र ती विषय सम्बोधनका लागि दिइने प्रतिउत्तर टिपोट गर्नु पर्ने र आयोगको तर्फबाट उपस्थित भएका पदाधिकारीले प्रमाणित गर्नु पर्नेछ । </div><div class="content-paragraph"> ३. <span class="bold">सार्वजनिक सुनुवाईमा प्रस्तुत गर्ने विषयः</span></div><div class="content-paragraph indent-1"> (क) कार्यक्रमको उद्देश्यमाथि प्रकाश पार्नु पर्नेछ । </div><div class="content-paragraph indent-1"> (ख) विषयवस्तुको जानकारी गराउनु पर्नेछ । </div><div class="content-paragraph indent-1"> (ग) सहभागीले प्रश्नोत्तर गर्ने तरिकाबारे जानकारी गराउनु पर्नेछ । </div><div class="content-paragraph indent-1"> (घ) सहभागीले सुनुवाईको क्रममा जिज्ञासा राख्दा वा प्रश्नोत्तर गर्दा अपनाउनु पर्ने आचारसंहिताको व्याख्या गर्नु पर्नेछ । </div><div class="content-paragraph indent-1"> (ङ) सार्वजनिक सुनुवाईको समग्र समीक्षा गर्नु पर्नेछ । </div><div class="content-paragraph"> ४. <span class="bold">सार्वजनिक सुनुवाई कार्यक्रमको आचारसंहिताः</span></div><div class="content-paragraph indent-1"> (क) नेपालको सार्वभौमसत्ता, अखण्डता, सामाजिक सद्भाव लैङ्गिक विभेद, कुनै खास वर्ग वा समुदायको सम्बन्धमा खलल पर्ने वा जातीय विद्धेष ल्याउने किसिमले प्रस्तुतीकरण गर्न पाइने छैन । </div><div class="content-paragraph indent-1"> (ख) नेपालको राजनैतिक प्रणाली वा राजनैतिक संयन्त्र वा यसका सञ्चालक वा कुनै पनि राजनीतिक तह वा निकायका विरुद्ध प्रस्तुतीकरण गर्न पाइने छैन । </div><div class="content-paragraph indent-1"> (ग) अदालतमा विचाराधीन विषयमा प्रस्तुतीकरण गर्न पाइने छैन । </div><div class="content-paragraph indent-1"> (घ) अनुमानको आधारमा विषय छनौट र प्रस्तुतीकरण गर्न पाइने छैन । </div><div class="content-paragraph indent-1"> (ङ) शिष्ट र मर्यादित भाषाको प्रयोग गर्नु पर्नेछ । </div><div class="content-paragraph indent-1"> (च) सहभागीको भनाई पूरा भएपछि मात्र प्रतिउत्तर दिने वा अर्को वक्तालाई पालो दिनु पर्नेछ । </div><div class="content-paragraph indent-1"> (छ) कार्यक्रमको दृश्य अभिलेखीकरण गर्नु पर्नेछ । </div></body></html>