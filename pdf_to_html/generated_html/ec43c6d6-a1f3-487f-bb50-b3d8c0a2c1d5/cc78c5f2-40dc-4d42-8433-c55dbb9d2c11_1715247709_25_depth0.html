<!DOCTYPE html><html lang="ne"><head><meta charset="UTF-8"><meta name="viewport" content="width=device-width, initial-scale=1.0"><title>1715247709_25.pdf</title><style> @import url('https://fonts.googleapis.com/css2?family=Noto+Sans+Devanagari:wght@300;400;500;600;700&display=swap'); * { margin: 0; padding: 0; box-sizing: border-box; } body { font-family: 'Noto Sans Devanagari', 'Preeti', 'Mukti', Arial, sans-serif; font-size: 14px; line-height: 1.4; color: #000; background: #fff; max-width: 21cm; margin: 0 auto; padding: 2.5cm; min-height: 29.7cm; } .header-section { text-align: center; margin-bottom: 30px; } .document-title { font-size: 18px; font-weight: 600; margin: 15px 0; text-align: center; } .document-subtitle { font-size: 14px; margin: 10px 0; text-align: center; } .content-paragraph { margin: 15px 0; line-height: 1.7; text-align: justify; } .form-field { border-bottom: 1px dotted #000; display: inline-block; margin: 0 2px; padding-bottom: 2px; min-height: 18px; vertical-align: baseline; } .form-field.tiny { min-width: 30px; } .form-field.small { min-width: 80px; } .form-field.medium { min-width: 150px; } .form-field.large { min-width: 250px; } .form-field.xlarge { min-width: 350px; } table { width: 100%; border-collapse: collapse; margin: 25px 0; font-size: 13px; border: 2px solid #000; } th, td { border: 1px solid #000; padding: 12px 8px; text-align: left; vertical-align: top; word-wrap: break-word; } th { background-color: #f8f8f8; font-weight: 600; text-align: center; line-height: 1.3; } td { min-height: 40px; background-color: #fff; } .signature-section { margin-top: 50px; text-align: right; line-height: 2.5; } .text-center { text-align: center; } .text-right { text-align: right; } .text-left { text-align: left; } .bold { font-weight: 600; } .underline { text-decoration: underline; } /* Custom styles for this document */ .indented-paragraph { margin-left: 25px; /* Base indent for sub-points like (क) */ } .nested-indented-paragraph { margin-left: 50px; /* Further indent for lines within sub-points */ } @media print { body { margin: 0; padding: 1.5cm; font-size: 12px; } @page { margin: 1.5cm; size: A4; } } </style></head><body><div class="header-section"><div class="document-title">विदेशबाट नेपाल आगमन हुने यात्रुहरूको व्यवस्थापन सम्बन्धी आदेश,</div><div class="document-title" style="margin-top: 0;">२०७८</div><div class="document-subtitle">राजपत्रमा प्रकाशित मिति</div><div class="document-subtitle">२०७८। ३।७</div></div><div class="content-paragraph"><span class="bold">प्रस्तावनाः</span> कोभिड-१९ को सङ्क्रमण रोकथाम, नियन्त्रण, निदान र उपचारमा प्रतिकूल असर नपर्ने गरी नेपाल आउने नेपाली तथा विदेशी नागरिकको आवागमनलाई व्यवस्थित गर्न वाञ्छनीय भएकोले, कोभिड-१९ सङ्कट व्यवस्थापन अध्यादेश, २०७८ को दफा ४ ले दिएको अधिकार प्रयोग गरी नेपाल सरकारले यो आदेश जारी गरेको छ।</div><div class="content-paragraph"><span class="bold">१. संक्षिप्त नाम र प्रारम्भः</span> (१) यस आदेशको नाम "विदेशबाट नेपाल आगमन हुने यात्रुहरूको व्यवस्थापन सम्बन्धी आदेश, २०७८” रहेको छ।</div><div class="content-paragraph" style="margin-top: -5px; padding-left: 1.5em;">(२) यो आदेश तुरुन्त प्रारम्भ हुनेछ ।</div><div class="content-paragraph"><span class="bold">२. परिभाषाः</span> विषय वा प्रसङ्गले अर्को अर्थ नलागेमा यस आदेशमा,-</div><div class="content-paragraph indented-paragraph">(क) "केन्द्र" भन्नाले कोभिड-१९ सङ्कट व्यवस्थापन केन्द्र (सिसिएमसि)</div><div class="content-paragraph nested-indented-paragraph">सम्झनु पर्छ ।</div><div class="content-paragraph indented-paragraph">(ख) "कोभिड-१९ को परीक्षण" भन्नाले RT-PCR, Gene Xpert वा</div><div class="content-paragraph nested-indented-paragraph">True NAAT सम्झनु पर्छ र सो शब्दले विश्व स्वास्थ्य</div><div class="content-paragraph nested-indented-paragraph">सङ्गठनबाट मान्यता प्राप्त तत्सम्बन्धी अन्य परीक्षणलाई समेत</div><div class="content-paragraph nested-indented-paragraph">जनाउँछ ।</div><div class="content-paragraph indented-paragraph">(ग) "वायु सेवा" भन्नाले नेपालमा अन्तर्राष्ट्रिय उडान गर्ने नेपाली वा</div><div class="content-paragraph nested-indented-paragraph">विदेशी वायुसेवा सम्झनु पर्छ ।</div><div class="content-paragraph"><span class="bold">३. हवाई उडान अनुमति सम्बन्धी व्यवस्थाः</span> (१) नेपाल सरकारले उडान खुल्ला गरेका वायुसेवालाई संस्कृति, पर्यटन तथा नागरिक उड्डयन मन्त्रालयले यस आदेशमा उल्लेख भएका व्यवस्थाको पूर्ण पालना गर्ने शर्तमा मात्र अन्तर्राष्ट्रिय उडान अनुमति दिनु पर्नेछ । यो आदेश प्रारम्भ हुनु अघि उडान अनुमति दिइसकेका उडानका हकमासमेत त्यस्तो शर्त अनिवार्य रूपमा लागू गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(२) उपदफा (१) बमोजिम उडान अनुमति दिँदा विमानस्थलमा भीडभाड नहुने गरी दिनु पर्नेछ ।</div><div class="content-paragraph"><span class="bold">४. होटल सूचीकृत गर्नेः</span> (१) पर्यटन विभागले क्वारेन्टिनको लागि स्वीकृत मापदण्ड पूरा गरेका होटलको सूचीकरण गर्नेछ ।</div><div class="content-paragraph" style="margin-top: -5px; padding-left: 1.5em;">(२) उपदफा (१) बमोजिम सूचीकृत भएका होटलको विवरण संस्कृति, पर्यटन तथा नागरिक उड्डयन मन्त्रालय, पर्यटन विभाग, केन्द्र तथा सम्बद्ध निकायको वेबसाइट मार्फत सार्वजनिक गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(३) पर्यटन विभागले स्वास्थ्य तथा जनसङ्ख्या मन्त्रालय र केन्द्रसँग समन्वय गरी होटल क्वारेन्टिन व्यवस्थापन कार्यविधि कार्यान्वयन गर्नु पर्नेछ ।</div><div class="content-paragraph"><span class="bold">५. अन्तर्राष्ट्रिय उडानबाट नेपाल आउने यात्रुले पालना गर्नुपर्ने शर्तहरुः</span> (१) वायुसेवाले हवाई यात्राको लागि यात्रुको चेक इन गर्नु अघि पछिल्लो बहत्तर घण्टाभित्रको फोटो र बारकोड वा क्यूआरकोड सहितको कोभिड-१९ परीक्षणको रिपोर्ट नेगेटिभ भएको प्रमाण र केन्द्रको वेबसाइटमा रहेको अब्रोड रिटर्नी मेनेजमेन्ट सिस्टम (Abroad Returnee Management System) फाराम भरेको यकिन गरेपछि मात्र यात्रुलाई पहिलो चेक इन गराउनु वा हवाई उडानबाट नेपाल ल्याउनु पर्नेछ । तर फोटो र बारकोड वा क्यूआर कोड सहितको कोभिड-१९ परीक्षणको रिपोर्ट जारी नहुने मुलुकको हकमा सम्बन्धित मुलुक हेर्ने नेपाली कुटनीतिक नियोग समेतको सहयोगमा परीक्षण रिपोर्टको ढाँचा अग्रीम रूपमा प्राप्त गरी सोही बमोजिमको परीक्षण रिपोर्ट यात्रुको साथमा हुनु पर्नेछ ।</div><div class="content-paragraph" style="margin-top: -5px; padding-left: 1.5em;">(२) विदेशबाट नेपाल आगमन गर्ने यात्रुले यात्रा गर्नु अघि अब्रोड रिटर्नी मेनेजमेन्ट सिस्टम अनलाइन फाराम भरी सोको बारकोड प्रिन्ट गरी साथै लिएर आउनु पर्नेछ । विशेष परिस्थितिका कारण यात्रा शुरु गर्नु अघि सो फाराम भर्न नसकेका यात्रुको हकमा सम्बन्धित वायुसेवाले उडानको लागि चेक इन गर्नु अघि सो अनलाइन फाराम भर्नु भराउनु पर्नेछ । चेक इन गर्नु अघि अनलाइन फाराम भर्न सम्भव नभएकाको हकमा संस्कृति, पर्यटन तथा नागरिक उड्डयन मन्त्रालयको समन्वयमा सम्बन्धित वायुसेवाले नै त्रिभुवन अन्तर्राष्ट्रिय विमानस्थलमा हुने स्वास्थ्य परीक्षण अगावै फाराम भर्ने व्यवस्था मिलाउनु पर्नेछ ।</div><div class="content-paragraph" style="margin-top: -5px; padding-left: 1.5em;">(३) उपदफा (१) र (२) बमोजिमको व्यवस्थाबारे सम्बन्धित कुटनीतिक नियोगले नेपाल आउन इच्छुक यात्रुलाई जानकारी दिने व्यवस्था मिलाउनु पर्नेछ ।</div><div class="content-paragraph" style="margin-top: -5px; padding-left: 1.5em;">(४) उपदफा (१) र (२) बमोजिमको प्रक्रिया पूरा गरी नेपाल आएका यात्रुलाई विमानस्थलको हेल्थ डेस्कमा स्क्रिनिङ्ग गर्दा कोभिड-१९ को लक्षण नभएमा उपदफा (८), (९) र (१०) मा उल्लिखित अवस्था बाहेकका यात्रु सात दिनसम्म निजले बुक गरेको दफा ४ बमोजिम सूचीकृत होटलमा अनिवार्य रूपमा क्वारेन्टिनमा बस्नु पर्नेछ । वैदेशिक रोजगारीमा गएका र करार अवधि समाप्त भई नेपाल फर्किने नेपालीले अग्रीम होटल बुक नगरेको अवस्थामा दफा ४ बमोजिम सूचीकृत होटलमा क्वारेन्टिनमा बस्नु पर्नेछ । कुनै शंकास्पद लक्षण देखिएमा हेल्थ डेस्कबाट आईसोलेशन सेन्टर वा अस्पतालमा पठाइनेछ । होटल क्वारेन्टिनमा पठाइएका यात्रुको विवरण सम्बन्धित जिल्लाको जिल्ला कोभिड व्यवस्थापन समितिमा पठाउनु पर्नेछ ।</div><div class="content-paragraph" style="margin-top: -5px; padding-left: 1.5em;">(५) कोभिड-१९ विरुद्धको खोपको मात्रा पूरा गरी खोप प्रमाणपत्र भएका र कोभिड-१९ परीक्षण रिपोर्ट नेगेटिभ भएका हवाई मार्गबाट आउने यात्रुलाई दश दिन होम क्वारेन्टिनमा बस्ने गरी सिधै गन्तव्यस्थल जान अनुमति दिन सकिनेछ । त्यस्ता व्यक्तिले भरेको फाराममा उल्लिखित विवरण सम्बन्धित जिल्ला कोभिड व्यवस्थापन समिति र स्थानीय तहमा पठाउनु पर्नेछ । सम्बन्धित जिल्ला कोभिड व्यवस्थापन समिति र स्थानीय तहले निज क्वारेन्टिनमा बसे नबसेको अनुगमन गरी केन्द्रलाई प्रतिवेदन दिनु पर्नेछ ।</div><div class="content-paragraph" style="margin-top: -5px; padding-left: 1.5em;">(६) उपदफा (४) बमोजिम होटल क्वारेन्टिन अवधि पूरा गरेका यात्रुको हकमा पी.सी.आर. परीक्षणको उपलब्धताको आधारमा सातौं दिनमा आफ्नै खर्चमा कोभिड-१९ परीक्षण गरी परीक्षणको रिपोर्ट नेगेटिभ आएमा सम्बन्धित स्थानीय तहको अनुगमनमा थप चार दिन होम क्वारेन्टिनमा बस्ने गरी पठाउन सकिनेछ । सम्बन्धित स्थानीय तहले त्यसको अनुगमन गरी सोको प्रतिवेदन सम्बन्धित जिल्ला कोभिड व्यवस्थापन समितिमा पठाउनु पर्नेछ । यसरी परीक्षण गर्दा कोभिड-१९ परीक्षणको रिपोर्ट पोजेटिभ आएमा सम्बन्धित होटल र जिल्ला कोभिड व्यवस्थापन समितिको समन्वयमा होम आईसोलेशन, संस्थागत आईसोलेशन वा अस्पतालमा पठाइनेछ ।</div><div class="content-paragraph" style="margin-top: -5px; padding-left: 1.5em;">(७) डिपोर्टेशन सेन्टरमार्फत फिर्ता भएका, जेलमुक्त भई स्वदेश फिर्तीको क्रममा रहेका र बेखर्ची भएका नेपालीको सम्बन्धमा सम्बन्धित कुटनीतिक नियोगले छानबिन गरी आर्थिक अवस्था कमजोर भएको भनी सिफारिस गरेमा त्यस्ता व्यक्तिलाई नेपाल सरकारले तोकेको क्वारेन्टिनमा राखिनेछ। यस्ता व्यक्ति क्वारेन्टिनमा बस्दा, कोभिड-१९ परीक्षण गर्दा तथा घरसम्म जाँदा लाग्ने खर्च नेपाल सरकारले व्यहोर्नेछ।</div><div class="content-paragraph" style="margin-top: -5px; padding-left: 1.5em;">(८) आफ्नो धर्म, रीति, परम्परा अनुसार आफन्तको अन्तिम संस्कार (काजकिरिया) मा सहभागी हुन विदेशबाट नेपाल आउने व्यक्तिको हकमा स्थानीय तह वा केन्द्रको सिफारिसको आधारमा एन्टिजेन परीक्षण गरी परीक्षण रिपोर्ट नेगेटिभ आएमा तोकिएको स्वास्थ्य मापदण्ड पूर्ण रुपमा पालना गर्ने गरी घर वा गन्तव्यमा जान अनुमति दिइनेछ। त्यस्ता व्यक्तिले दश दिन पूरा भएपछि अनिवार्यरुपमा कोभिड-१९ परीक्षण गर्नु पर्नेछ । स्थानीय तहले त्यसको अनुगमन गरी सो को प्रतिवेदन सम्बन्धित जिल्ला कोभिड व्यवस्थापन समितिमा गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(९) अशक्त, दीर्घ रोगी र फरक क्षमताका व्यक्ति, बिरामीसँगै आएका कुरुवा (बढीमा दुई जना) को हकमा एन्टिजेन परीक्षण गरी परीक्षण रिपोर्ट नेगेटिभ आएमा अस्पतालबाट जारी आधिकारिक कागजातका आधारमा कम्तीमा दश दिन होम क्वारेन्टिन वा अस्पतालमा पठाइनेछ। त्यस्ता व्यक्तिले क्वारेन्टिन अवधि पूरा भएपछि कोभिड-१९ परीक्षण अनिवार्य गर्नु पर्नेछ । स्थानीय तहले सोको अनुगमन गरी जिल्ला कोभिड व्यवस्थापन समितिमा प्रतिवेदन पेश गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(१०) सत्तरी वर्षमाथिका ज्येष्ठ नागरिक, पाँच वर्षमुनिका नाबालक र नाबालकसँगै आएका निजका आमा र बाबुको हकमा एन्टिजेन परीक्षण गरी परीक्षण रिपोर्ट नेगेटिभ आएमा कम्तीमा दश दिन स्थानीय तहको अनुगमनमा होम क्वारेन्टिनमा बस्ने गरी पठाउन सकिनेछ। त्यस्ता व्यक्तिले क्वारेन्टिन अवधि पूरा भएपछि कोभिड-१९ परीक्षण अनिवार्य गर्नु पर्नेछ। स्थानीय तहले त्यसको अनुगमन गरी सोको प्रतिवेदन सम्बन्धित जिल्ला कोभिड व्यवस्थापन समितिमा पेश गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(११) उपदफा (८), (९) र (१०) बमोजिम गरिएको एन्टिजेन परीक्षणको रिपोर्ट पोजेटिभ आएका व्यक्तिको हकमा आईसोलेशन सेन्टर वा अस्पतालमा पठाइनेछ ।</div><div class="content-paragraph"><span class="bold">६. सरकारी कर्मचारी, कुटनीतिक नियोगका कर्मचारी वा सुरक्षाकर्मीको सम्बन्धमा विशेष व्यवस्थाः</span> (१) नेपाल आउने कूटनीतिक नियोगका पदाधिकारी, अन्तर्राष्ट्रिय संघसंस्था तथा अन्तर्राष्ट्रिय गैर सरकारी संस्थाका कर्मचारी र निजका एकाघरका परिवारका सदस्यको हकमा सम्बन्धित नियोगले परराष्ट्र मन्त्रालयमार्फत् गरेको सिफारिसको आधारमा सम्बन्धित नियोग वा निकायले व्यवस्थापन गरेको क्वारेन्टिनमा अनिवार्यरुपमा दश दिन बस्नु पर्नेछ । त्यस्ता व्यक्तिले क्वारेन्टिन अवधि पूरा भएपछि कोभिड-१९ परीक्षण गरी रिपोर्ट नेगेटिभ आएपछि मात्र नियमित गतिविधिमा सहभागी हुन सक्नेछन् ।</div><div class="content-paragraph" style="margin-top: -5px; padding-left: 1.5em;">(२) सरकारी कामको सिलसिलामा विदेश गएका नेपाली नागरिक वा विदेशस्थित नेपाली नियोगबाट नेपाल फर्कने कर्मचारी र त्यस्तो कर्मचारीको परिवारको सदस्यको हकमा निजको कोभिड-१९ परीक्षण रिपोर्ट नेगेटिभ आएमा सम्बन्धित निकायको सिफारिस तथा जिम्मेवारीमा कम्तीमा दश दिन होम क्वारेन्टिनमा बस्ने गरी जान अनुमति दिइनेछ । त्यस्ता व्यक्तिले क्वारेन्टिन अवधि पूरा भएपछि कोभिड-१९ परीक्षण गरी रिपोर्ट नेगेटिभ आएपछि मात्र सम्बन्धित कार्यक्षेत्रमा जान सक्नेछन् । सम्बन्धित निकायले सोको अनुगमन गरी केन्द्रमा प्रतिवेदन पेश गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(३) विदेशमा आफ्नो जिम्मेवारी पूरा गरी फर्केका सुरक्षाकर्मीलाई सम्बन्धित सुरक्षा निकायको सिफारिसका आधारमा कम्तीमा दश दिन संस्थागत क्वारेन्टिनमा बस्नेगरी गन्तव्यसम्म जाने अनुमति दिइनेछ । त्यस्ता सुरक्षाकर्मीले क्वारेन्टिन अवधि पूरा भएपछि कोभिड-१९ परीक्षण गरी रिपोर्ट नेगेटिभ आएपछि मात्र सम्बन्धित कार्यक्षेत्रमा जान सक्नेछन्। सम्बन्धित सुरक्षा निकायले सोको अनुगमन गरी केन्द्रमा प्रतिवेदन पेश गर्नु पर्नेछ ।</div><div class="content-paragraph" style="margin-top: -5px; padding-left: 1.5em;">(४) मानव बेचबिखनमा परेका वा विदेशमा अलपत्र परेका नेपाली नागरिकलाई उद्धार गरी हवाई मार्गबाट नेपाल ल्याउनु पर्ने अवस्थामा उद्धार गरिने मुलुकमा निजको कोभिड-१९ परीक्षण गरी परीक्षण रिपोर्ट नेगेटिभ आएमा स्वदेश फिर्तीको प्रक्रिया अगाडि बढाउनु पर्नेछ। विदेशमा गई त्यस्तो उद्धार कार्यमा खटिने संघ संस्थाका कर्मचारी वा स्वयंसेवकले पनि नेपाल फर्केपछि अनिवार्यरुपमा कम्तीमा दश दिन होम क्वारेन्टिनमा बस्नु पर्नेछ । त्यस्ता व्यक्तिले क्वारेन्टिन अवधि पूरा भए पछि कोभिड-१९ परीक्षण गरी रिपोर्ट नेगेटिभ आएपछि मात्र दैनिक कार्यजीवनमा फर्कन सक्नेछन्।</div><div class="content-paragraph"><span class="bold">७. स्थल मार्गबाट नेपाल प्रवेशसम्बन्धी व्यवस्थाः</span> (१) नेपाली नागरिक बाहेक अन्य</div><div class="content-paragraph indented-paragraph">विदेशी नागरिकले स्थल मार्गबाट नेपाल प्रवेश गर्न पाउने छैन।</div><div class="content-paragraph indented-paragraph">(२) उपदफा (१) बमोजिम स्थल मार्गबाट नेपाल प्रवेश गर्ने व्यक्तिले</div><div class="content-paragraph indented-paragraph">देहायका नाकाबाट मात्र नेपाल प्रवेश गर्न पाउनेछः-</div><div class="content-paragraph nested-indented-paragraph">(क) पशुपतिनगर (इलाम),</div><div class="content-paragraph nested-indented-paragraph">(ख) काँकडभिट्टा (झापा),</div><div class="content-paragraph nested-indented-paragraph">(ग) रानी (मोरङ),</div><div class="content-paragraph nested-indented-paragraph">(घ) भिट्टामोड (महोत्तरी),</div><div class="content-paragraph nested-indented-paragraph">(ङ) गौर (रौतहट),</div><div class="content-paragraph nested-indented-paragraph">(च) वीरगञ्ज (पर्सा),</div><div class="content-paragraph nested-indented-paragraph">(छ) वेलहिया (रूपन्देही),</div><div class="content-paragraph nested-indented-paragraph">(ज) कृष्णनगर (कपिलवस्तु),</div><div class="content-paragraph nested-indented-paragraph">(झ) जमुनाह (बाँके),</div><div class="content-paragraph nested-indented-paragraph">(ञ) गौरीफन्टा (कैलाली),</div><div class="content-paragraph nested-indented-paragraph">(ट) पुलघाट (दार्चुला),</div><div class="content-paragraph nested-indented-paragraph">(ठ) झुलाघाट (बैतडी),</div><div class="content-paragraph nested-indented-paragraph">(ड) गड्डाचौकी (कञ्चनपुर) ।</div><div class="content-paragraph"><span class="bold">८. चालक दलका सदस्य सम्बन्धी व्यवस्थाः</span> वायुसेवाको चालक दलका सदस्यको हकमा अन्तर्राष्ट्रिय नागरिक उड्डययन सङ्गठन (आईकाओ) ले निर्धारण गरेको कोभिड-१९ सम्बन्धी अन्तर्राष्ट्रिय मापदण्डको आधारमा सम्बन्धित वायुसेवा कम्पनीले लागू गरेको प्रोटोकल बमोजिम हुनेछ । त्यस्तो प्रोटोकलको जानकारी संस्कृति, पर्यटन तथा नागरिक उड्डयन मन्त्रालय, स्वास्थ्य तथा जनसङ्ख्या मन्त्रालय, केन्द्र र नेपाल नागरिक उड्डयन प्राधिकरणमा अग्रीम रूपमा बुझाउनु पर्नेछ ।</div><div class="content-paragraph"><span class="bold">९. नेपालबाट प्रस्थान गर्ने यात्रुसम्बन्धी व्यवस्थाः</span> नेपालबाट विदेश प्रस्थान गर्ने यात्रुको हकमा मान्यता प्राप्त प्रयोगशालाबाट पछिल्लो अठ्चालीस घण्टाभित्रको वा गन्तव्य मुलुकको मापदण्डमा तोकिए बमोजिमको अवधिको कोभिड-१९ परीक्षणको रिपोर्ट नेगेटिभ आएको प्रमाण पेश गर्नुका साथै केन्द्रको वेबसाईटमा रहेको विदेश जाने व्यक्तिले भर्नुपर्ने इन्टरनेश्नल अनलाइन डिपार्चर फर्म (International Online Departure Form) अनिवार्य रूपमा भरेको हुनु पर्नेछ ।</div><div class="content-paragraph"><span class="bold">१०. कारबाही हुनेः</span> यो आदेशको उल्लङ्घन गर्ने कुनै व्यक्ति, संस्था, वायु सेवा वा निकायलाई कोभिड-१९ सङ्कट व्यवस्थापन अध्यादेश, २०७८ तथा अन्य प्रचलित कानून बमोजिम कारबाही हुनेछ।</div><div class="content-paragraph"><span class="bold">११. यस आदेशबमोजिम हुनेः</span> कोभिड-१९ को रोकथाम, नियन्त्रण तथा उपचार सम्बन्धमा यस आदेशमा लेखिएको विषयमा यसै आदेश बमोजिम र अन्य विषयमा प्रचलित कानून बमोजिम हुनेछ ।</div><div class="content-paragraph"><span class="bold">१२. आवश्यक व्यवस्था गर्न सक्नेः</span> यो आदेश कार्यान्वयनका सम्बन्धमा थप स्पष्टता गर्नुपर्ने वा सहजीकरण गर्नुपर्ने भएमा केन्द्रले सोको लागि आवश्यक व्यवस्था गर्न सक्नेछ।</div><div class="content-paragraph"><span class="bold">१३. खारेजी र बचाउः</span> (१) विदेशबाट नेपाल आगमन हुने यात्रुहरूको स्वास्थ्य सुरक्षा तथा क्वारेन्टिन सम्बन्धी आदेश, २०७७ खारेज गरिएको छ।</div><div class="content-paragraph" style="margin-top: -5px; padding-left: 1.5em;">(२) विदेशबाट नेपाल आगमन हुने यात्रुहरूको स्वास्थ्य सुरक्षा तथा क्वारेन्टिन सम्बन्धी आदेश, २०७७ बमोजिम भए गरेका काम कारबाहीहरू यसै आदेश बमोजिम भए गरेको मानिनेछ ।</div></body></html>